[Achat de rente du recteur Alaux]
L’an mil cinq cens septante sept et le vingt ungiesme jour du mois de novembre, regnant nostre
prince Henry, par la grace de Dieu roy de France, dans la ville de Cordes en Albigeois, diouceze
d’Alby, seneschaucee de Tholose. Estably en personne Maistre Guilhaume Alaux prebstre, recteur
de la cure de Vilanove d’Albigeois, a present habitant aud Cordes, lequel de son bon gré et liberalle
volanté par luy et les siens successeurs a l’advenir a vendu et par vendition pure a jamais irrevocable
bailhé et relanxé a Maistre Ramon Tornyer prebstre dud Cordes habitant, y presant pour luy, les
siens, hoirs et successeurs a l’advenir, estipulant et acceptant, scavoir est la quantité de trois cestiers
bled forment mezure dud Cordes de rente directe, fontieyre, renduelle et perpetuelle, par luy aquis
en tiltre d’exchange de Maistre Ramon Fenolhet notaire et Anthoinete Delaval mariez dud
Vileneufve, (f° 211) instrument prins par Maistre Jehan Guavach notaire dud Cordes l’an mil V c
LXXVI et le septiesme jour du mois de septembre que lesd mariez et leurs predecesseurs avoient
acoustumé lever et exhiger annuelement en la feste de Sainct de Sainct (sic) Julhien, scavoir sur
noble Jehan du Verdu deux cestiers, sur les hereties de feu Maistre Pierre Tornier prebstre trois
demies cartes et sur les hereties de Maistre Mathieu Tornyer prebstre du lieu de Alas, quant vivoit
frere dud achapteur, cinq demies cartes avec le droict de loz, ventes et autres debvoirs seignoriaulx
quant s’en y escherront, sans soy rien rezerver ny retenir, quictes de toutes tailhes et autres
impositions jusques au jour present pour en faire a toutes les volentés dud achapteur et des siens
successeurs a l’advenir, tant en la vye qu’a la mort, moyenant le pris et somme entre eulx accordé
de quatre vingtz unze livres sept soulz six deniers tournois, lesquelles led venditeur a illec
(f° 211 v°) reallement receues contant dud achapteur en quatre vingtz unze (barré en partie : livres
tournois) testons vailhant chacun vingt soulz et bone monoye corrant, tellement que d’icelles quatre
vingtz unze livres sept soulz VI deniers il en a esté contant et quicte led achapteur et les siens avec
pacte de autre chouse ne luy demander pour raison de ce dessus, luy donant toute plus valiance, sy
aulcune en y avoit de presant ou a l’advenir, par donation faicte entre les vifz a jamais yrrevocable,
se constituant tenir lesd trois cestiers bled de rente dessus vendus en nom de precarie et droict dud
achapteur jusques qu’il en aye prinse realle et corporalle possession, s’en despolhant et l’en
investissant par le bailh du somptum du presant instrument manuellement faicte. Prometant luy
porter bone eviction et guirantie envers et contre toutz comme le perturbaroit a lever et exiger lad
rente vendue. Et comme sur icelle y demanderoit (f° 212) aulcun droict ny action, le fornir de bons
et souffizans tiltres et de, sy besoing est, de (sic) faire ratiffier lesd mariez a la present vente quant
il en sera requis. Sur yppotheque et obliguation de toutz et chascuns ses biens mubles et immubles,
presans et advenir, iceulx soubzmectant aux rigueurs des courtz de Monsieur le senechal, viguarie
royalle de Tholose, juge d’Albigeois, official d’Alby et toutes autres courtz de France requises
comme lesd rigueurs veulent et importent. Renontians a toutz droictz a ce dessus contraires. Et
ainsin l’a juré aux sainctz evangilles de Dieu. Presans : Maistre Jehan Del Bourc merchant, Jehan
Rest cordonyer dud Cordes, Jehan Ymbert filz de Anthoine du lieu de Bornazel prés led Cordes
habitant, ne saichant escripre et non led Del Bourc qui c’est icy signé, ensemble led Alaux venditeur.
Et moy.
Signés : Guillem Alaux recteur, Jehan Del Borc, Garrigues notaire.

