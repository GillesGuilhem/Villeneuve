Quictance d’Anthoine Delpuech
Le dixieme jour du moys d’apvril mil cinq cens septante ou lieu de Villeneufve d’Albigeois,
seneschaucee de Tholose, regnant trés chrestien prince Charles par la grace de Dieu roy de France.
Personellement estably Anthoine Cambard, filz de Pierre du masaige de Lafon juridiction dud
Villeneufve, lequel agreablement a confessé avoyr receu de Anthoine Delpuech son beau-père du
masaige des Heliés juridiction dud Villeneufve habitant, illec present, estipulant et acceptant, la
somme de quatorze livres tournois en une pippe bon vin pur, net et merchant et en ung cestier et
quatre demies carthes bled mossolle bon, beau et merchant aussi a mesure dud Villeneufve que led
Delpuech luy auroict baillé et employé par led Cambard au festin des nopces de Jehanne Cambard,
sa fille. Et ce pour tous services que lad Jehanne Cambarde pouroict avoyr faictz par cy devant aud
Anthoine Delpuech son ayeul paternel, desquelz services led Anthoine Cambard en a quicté et
quicte led Anthoine Delpuech, sond beau-père et ses hoirs et successeurs, et promis les acquiter et
garentir envers lad Jehanne Cambarde sad filhe et tous autres. Et a ces fins, oblige led Anthoine
Cambard ses personne et tous et chascuns ses biens meubles et immeubles, presens et advenir. Et
soubzmis aulx rigueurs des viguiers d’Alby et Tholose comme importent. Renonçant a tous droictz,
loix et remedes par lesquelz pourroyent venir au contrere. Et ainsy l’a juré et concedé instrument.
Presens : Brenguier Albert, barbier de Malhoc, signé a la minute du present instrument, Gerauld
Delmon, teyssendier dud Villeneufve, et Jehan Delmon dict Bistorat de Milhavet quy ont dict ne se
scavoyr signer, moings lesd parties, ainsi signé B. Albert et moy, Laroche notere.

