Charge de veuture pour le sire Jehan La Roqua
Scaichent tous presens et advenir que l’an de l’Incarnation du filz de Dieu que l’om compte mil Vc
quarante neuf et le unziesme jour du moys de mars, regnant trés chrestien principie Henry second
de ce nom, par la grace de Dieu rey de France, dans la cité d’Alby, seneschaucee de Carcassonne,
ez presences de moy notaire royal et tesmoingz soubz nommez, personnellement a esté constitué
sire Gilles Gutel merchant aud Alby, lequel, de ses bon gré, franche et liberalle volunté, [baille] a
port et voyture a sire Jehan La Roqua, merchant demeurant a Villeneufve en Albigeoys present,
stipulant et acceptant, la quantité de deux cens vingt cinq balles grosses de quattre cabasses piece,
content les troys balles pour deux charges et ce pour les conduyre et voyturer d’Alby au lougis
dans la ville de Gien sus la reviere de Loere 6 pour le pris et somme entre eulx convenu et accordé
de trente cinq solz tournois pour chacune balle. Et aussi pareillement led Gutel a ballé a port et
voyture aud La Roque present et estipulant la quantité de huit vingz (f° 325) deux charges pastel
agranat de petit balange et ce pour le conduyre dud Alby et dud lieu de Villeneufve jusques au
lougis sive parson du Poys de fer sus lad reviere de Louere, pour le pris et somme de deux livres
dix solz tournois pour chacune charge, lequel pastel led La Roqua a recogneu et confessé avoir eu
et receu, tellement que led Gutel en a quitté et a promis randre et apporter led pastel aux lieux que
dessus a ses costz et despens, a toute diligence, au plus tost que sera possible et aussi tost que les
autres que font conduicte d’autre pastel avec led La Roqua. En deduction de laquelle somme que se
pourra monter lad voyture et conduicte dud pastel a raison que dessus led La Roqua a recogneu et
confessé avoir eu et receu dud Gutel present, estipulant et acceptant la somme de six cens trente six
livres treize solz six deniers tournois et ce tant en huict vingz quattorze livres deux solz six deniers
tournois que luy illec reallement baille en septante ung escu sol et le demeurant en bonne monoye,
illec reallement nombree, que aussi en cent huict huict (sic) livres tournois que led La Roque a dict
et confessé que icelluyd Gutel avoyt payé pour led La Roque a sire Pierre Galaup, merchant de
Pampalonne, et aussi en une cedulle que led Gutel a illec ballée aud La Roque par laquelle sire Loys
Molier, merchant de Feletin reste a debvoir aud Gutel la somme de cent trente deux livres sept solz
six deniers tournois pour lever icelled somme dud Molier. (f° 325 v°) Et aussi en autre cedulle que
luy a illec reallement ballee par laquelle apert que sires Bernard et Anthoine Barjons, merchans de
Feletin, restent a debvoir aud Gutel la somme de deux cens vingt deux livres troys solz tournois
pour lad somme lever et exhiger desd Barjons, tellement que de lad toutelle somme de six cens
trente six livres treize solz tournois led La Roque s’en est tenu pour content et led Gutel en a quitté.
Et led Gutel pour lever lesd sommes, c’est dud Molier lad somme de cent trente deux livres sept
solz six deniers et autre somme de deux cens vingt deux livres troys solz tournois desd Barjons a
faict et constitué son procureur special et general led La Roque, luy donnent plain pouvoir et
puyssance de prandre et recepvoir lesd sommes et d’en baller et faire bonnes et soufficientes
quitances. Et le demeurant que se pourra monter lad voyture dud pastel a raison que dessus, led
Gutel a promis et convenu de muer et payer aud La Roqua present et comme dessus estipulant et
recepvant des lors et encontinent que lad merchandise sera arrivee aux lieux susd. Et a promis et
promet led La Roqua faire encorder lesd balles grosses au port de Gerse en Auvernhe aux despens
dud Gutel. Et tout ce dessus lesd parties respectivement ont promis l’une a l’autre guarder, observer
et entretenir de poinct en poinct et de y (f° 326) aucunement contrevenir. Et pour tout ce dessus
faire, guarder, observer et entretenir de poinct en poinct se sont obligés respectivement l’une envers
l’autre, l’estipulation d’icelles y intervenent. Soubmetent leurs personnes et biens quelzconques aux
forces et rigueurs des courtz spirituelle, temporelle et royalle d’Alby, grand et autenticque scel de
la viguerie d’Alby et generallement de toutes les courtz seculieres du royaulme de France par
lesquelles et une chacune d’icelles ont vollu et consenti leursd personnes et biens estre compellez
et constraintz. A l’observation de ce dessus, tout ainsin que les forces, rigueurs et estilles desd courtz
ballent, requerent et importent avec arrestation et realle detention de leurs personnes en les carces
de lad viguerie d’Alby jusques a entier acomplissement de tout ce dessus. Et ainsin l’ont promis et
juré aux sanctz evangilles de leurs mains droictes corporellement touchés soubz et moyennent
lequel serement ont renuncé a feries de moyssons et vandanges et a tout autre droict par lequel y
pourroyent aucunement contrevenir. Et de ce respectivement ont demandé, requys et concent estre
retenu et expedié le present intrument par moy notaire soubzsigné. Faict ez presences de Maistres
Jehan Blanchy, notaire, Ramond Anguille, costurier dud Alby habitants. Et de moy, L. Adhemar.

