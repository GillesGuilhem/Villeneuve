L’an mil cinq cans quattre vingtz quinze et quinzieme jour du moys de septembre, avanct midy,
dans la maison consulere de Villenufve d’Albigès, diocese d’Alby et sanchaucie de Thoulouse,
regnant Henry, par la grasse de Dieu Roy de France et de Navare, et par devant moy notere rouial
et tesmoingz bays no[mmez], assamblés saiges hommes Anthoine Thuries, Michel Rouch, Piere
Folquié, consulz moudernous dud lieu, lesquelz consulz par l’organe dud Thuries auroint remonstré
aulx proudomes et consellers bays nommez que a la prinsse du lieu de Villenufve par les troupes de
Monsieur le Compte de Restinia, tenant le party du Roy, passant par se pays d’Albigès au moys de
julliet dernier, feuct donné la somme de quattre cans escus sol audict sieur de Restinia au fin qu’il
quistast ledict lieu qu’il vouloit verrouiller ledict lieu. Laquelle somme deceulz dicte feuct
anprountee à Monseigneur le compte d’Aubigou pour honeur à ladicte paie et est baysson de fere
enprum voulanties sur les biens aissis dudict lieu. Quoy mys en deliberation de consel par l’avis de
Jacques Cesquiere, Jehan Duran, Bernard Cesquiere, Francoys Delmon, Jehan Delpuech, Gordy
Fabre, Phelipt Masenx, Jehan Boudet, Duran Tornié, Anthoine Duran, Pierre Roucques, Jehan
Soupar, Laurans Lagard, (f°) Ramond Rebiere, Jehan Rigaud, Ramond Seguy, Piere Rousiniol,
Jehan Rebiere, Imbert Rebiere, Jehan Bosc houste, Bertrand Bosc, Anthoine Bouscairolz, Jehan
Aymar, Pierre Soulié par l’avis de Jehan Bosc, Jacques Cesquiere ont esté d’avis que ladicte somme
sera coustisée sur les habictans et taliables dud Villenufve et pour fere ladicte coustization que à
ces fins ont comis et depputé lesdicts consulz avec eux quattre habitans dud lieu et de memes advis
ont esté toutz les deulx nommés que ledict Bosc et Cesquiere, et ensin a esté aresté, conclu toutz de
une et unie voix. De quoy lesdicts sieurs consuls m’an ont recquis leur en fere et rectenir [acte],
expedier à Tholose. [Ez] presences de Guiraud Gairad, Piere Monestié de Villenufve. Et les saichant
signer signent au presant et moy Ramond Fenolhet, notere rouial de Villenufve d’Albigès. En foy
de quoy, recquis et soubzsigné. Fenolhiet notere.

