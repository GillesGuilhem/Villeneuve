Albi, le 17 juillet 1557
Guilhaume Azemar
L’an de grace mil cinq cens cinquante sept et le dix septiesme jour du moys de juilhet, trés chrestien
prince Henry, roy de France par la grace de Dieu regnant, dans la cité d’Alby, seneschaucee de
Carcassonne, en presences de moy notaire et tesmoings soubz scriptz, en personne stably sire
Guilhaume Azemar, marchant d’Alby, rantier principal de la seigneurie et bien de Villeneufve
d’Albigeois appertenant a reverendissime Loys de Lourraine, evesque d’Alby, lequel agreablement
a constitué son procureur Anthoine Vaysiere, son serviteur, absent comme si estoit present,
speciallement au nom dud constituant, bayller a demis fruitz la meterie situee a la juridiction dud
Villeneufve appertenent aud seigneur evesque d’Alby pour troys ans sive troys cuillettes a qui bon
luy semblera en passer instrument, prometre fere valoir et y metre telles conditions et modiffications
comme verra estre a fere, oubliger son bien (renvoi : dud constituant), et faire autres chouses
necessaires et comme il feroit si present y estoit, promettant avoir agreable ce que aura esté procuré,
le relever indemne sur obligation de son bien et renonciation de droict par lequel pouroit venir
contre et ainsin l’a juré server sur les evangilles touchés et de ce a requis instrument estre retenu
par moy notaire soubzsigné. En presences de Mesire Jehan Alboy prebstre 4, Maistre Jacques
Pellissier, notaire d’Alby et moy, A. de Rippis notaire.
