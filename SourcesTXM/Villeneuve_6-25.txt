Achept des prebstres de la parroisse de Villeneufve
Au nom de Dieu, scaichent tous que le sixieme jour du moys d’aoust mil cinq cens soixante huict,
trés chrestien prince Charles par la grace de Dieu roy de France regnant, ou chasteau du lieu de
Villeneufve d’Albigeois, seneschaucée de Tholose, estably personellement Jacques Delmon maçon,
filz a feu Brenguier, masaige de la Soupparyé juridiction dud Villeneufve habitans. Lequel
agreablement a vendu, cedé et transporté aulx prebstres de la parroisse dud Villeneufve, ceulx que
y sont a present et seront a l’advenir et Maistre Guillaume Roquete prebstre, l’un d’iceulx, tant a
son nom propre que comme scindic des autres prebstres, y present avec Maistre Guillaume Alaux
recteur, Jehan Flotard, Thomas Melo et Anthoine Arnailh prebstres, les aulcuns d’iceulx a luy
assistans et concentens, estipulans et aceptans, tant pour eulx que les abssens que sont a present et
seront a l’advenir, scavoyr est une sienne piesse de terre situee en la juridiction dud Villeneufve et
ou lieudit a la Vigne vielhe, confrontant avec la terre de Jehan et Anthoine Delmon, fraires, terre de
Jehan Delmon, filz a feu autre Jehan dict Jehan gros, terre de Pierre Folquier de troys partz, pred de
Maistre Bertrand Bosc prebstre et terre des heritiers de Anthoine Cesquiere et autres confrons avec
toutes ses entrées, yssans, arbres domenges et salvaiges (f° 259) servitudes, droictz, pertenenses
quelzconques et sans y faire aulcune retention que le droict de seigneurie directe et autres droictz
feodaulx que lad piesse est chargee donner et payer a Monsieur l’eveque d’Alby duquel se tient la
directite d’icelle, quite toutesfoys des arrairatges de lad censive, talhes et de toutes autres charges
jusques au jour present. Laquelle vente leur [a] led vendeur faicte moyenant le pris entre eulx, ainsy
que a dict, convenu et acordé de quinze livres tournois que a receu illec reallement, a la presence
de moy notaire et tesmoings soubz escriptz, desd prebstres par mains dud Roquete scindic en dix
sept testons d’argent realles, realz et autre monoye. Tellement que s’en est contenté et en a quicté
lesd prebstres. Laquelle somme de XV livres tournois led scindic a dict estre descendue et leur estre
provenue pour la fondation d’ung obit perpetuel de messes a eulx faicte par feu Anthoine Uxoyre
dict lo Bessou de la Pomadarié juridiction dud Villeneufve, auxquelz prebstres led Delmon vendeur
a promis de ne rien plus demander ne faire demander en lad terre dessus vendue, ains leur donant
toute majeur valiance ou en y auroict par donation entre vifz irrevocablement faicte, neantmoings
promis icelle leur faire valoyr, tenyr, jouyr et posseder paisiblement et quietement et les garentir
envers et contre tous que leur demanderoint rien sur icelle en possessoire (f° 259 v°) ou petitoyre et
en jugement et hors, de laquelle c’est devesteu et lesd prebstres en a investeu et mis en possession
par la tradition de la minute du present instrument de ses mains entre celles dud scindic faicte. Se
constituant doresnavant icelle tenir et posseder pour et au nom desd achapteurs et d’icelle en laisser
possession vuide a la premiere requisition. Et ce dessus faire, tenir et observer a promis et promet
led vendeur respectivement soubz les obligations de tous et chascuns leurs biens meubles et
immeubles, presens et advenir. Volant estre constrainct par les rigueurs des viguiers d’Alby et
Tholose, courtz de Monsieur le juge d’Albigeois et ordinaire dud Villeneufve et a chascune d’icelles
par caption, vendition et livrance de tous sesd biens comme leurs rigueurs, uz et stilles importent,
renonçant par vertu du jurement par luy presté sur les sainctz evangilles Nostre Seigneur a toutes
feries et dilations annales et quinquenalles, au benefice de cession de biens, a toutes lettres de grace
imppetrees et a imppetrer et generaillement a toutes autres actions et exceptions, droictz, loix et
remedes par lesquelz pourroict venir au contraire. Presens : Maistres Anthoine de Journés jeune et
Anthoine Galibert, prebstres de Milhavet signés avec lesd Roquete scindic, Alaux, Melo et Arnalh
a la minute du present instrument et non led vendeur, moins led Flotard ne le scaichant fere. Ainsi
signés : G. Roquete scindic, Guillaume Alaux recteur, A. Journés cappelo, Anthoine Galibert,
Maistre Thomas Melo, Anthony Arnalh cappela et moy, Laroche notere.
En marge : le XIe d’octobre an mil Vc LXXV estably en personne Maystre Anthoine Thuriés
prebstre et scindic des prebstres dud Villeneufve, lequel de gré et faysant [tant] a son nom que pour
lesd presbres a faicte pure et simple relanxation ald Almon present de ladite piece terre terre (sic)
et ce moyenant led pris de quinze livres tournois que luy paya rellement en XIX testestons (sic) et
en troys reals tellement que l’en a quicté et promys l’en relever envers les autres et led Dalmon de
tout droict de seigneurie. Promis, juré, renoncé. Presens : Guilhaume Rossinhol et Anthoine de
Mornés dict Gaspar de Magno loco ne scaichant scripre ny soubzsigner, ains led led (sic) Thuriés
scindic et moy, Barthes.
Signés : Me A. Thuriés, Barthes.

