Au nom de Dieu sachent tous presens et advenir que l’an de grace mil cins cens huictante sept et le
vingt quattriesme jour du moys de novembre dans la cité d’Alby et maison episcopalle d’ycelle,
seneschaucée de Carcassonne, regnant très chrestien prince Henry, par la grace de Dieu roy de
France et de Poloigne, par devant moy notaire royal, presens les tesmoins soubzscriptz. Estably en
sa personne illustrissime et reverendissime pere en Dieu, Messire Julien archevesque de Medicis,
evesque et seigneur temporel d’Alby et Villeneufve et autres places deppendens de l’evesché
d’Alby, lequel en consideration que
led seigneur illustrissime a donné
charge au seigneur Loys de
Barthelemy de faire faire les
recognoissances de la seigneurie de
Villeneufve et fiefz deppendans
d’ycelle pour la faction desquelles
recognoissances est besoing faire
plusieurs fraiz et despences pour la
norriture et entretenement du
notaire, de l’agrimenseu et paysans
destinés pour faire la veriffication
des fiefz et faire le veue et monstre
d’yceulx. En quoy led de
Barthelemy s’est jà employé et
continue encores de faire lesd
despences et norriture de ceulx qui
travaillent et sont employés ausd
recognoissances. Et pour payement
desquelz fraiz, à quoy que se
puissent monter, led seigneur
evesque a baillé et baille en arrantement aud Loys Barthelemy, yci present et acceptant, tous et
chescuns les fruictz decimaulx appartenans aud seigneur evesque et qu’il a accoustumé cuyllir et
lever aux lieux et parroisses (f°) de Malluoc, Holms et Sainct-Estienne de Brès et ce pour une année
et prochaine cuyllete que commencera à la feste de Pasques prochaine et semblable jour finissant
une cuyllette de tous fruictz faict. Et led arrantement a faict led seigneur evesque aud de Barthelemy
pour et moyennant la somme de deux cens trente escus sol. Laquelle somme led seigneur evesque
recognoist et confesse avoir receue dud de Barthelemy en ce que, comme dict est, il s’est chargé et
a promys aud seigneur evesque faire les fornitures de la norriture et despence de bouche de tous les
personaiges qui seront employés a faire lad recognoissance et perge 6 desd fiefz de Villeneufve, à
quoy que se puissent monter. Et moyennant ce, led seigneur evesque a promis aud de Barthelemy
de le faire joyr dud arrantement pendant lad année et luy demeurer à tous cas fortuitz de tempeste,
gresle et hostilité de guerre, tout ainsin que led seigneur evesque a accoustumé demeurer à ses
rentiers. Et ce, en le denunciant à luy ou à son tresorier et secretaire dans huictaine après le
dommaige escheu. Et en cas led de Barthelemy seroit troublé en la joissance desd arrantemens par
guerre ou autrement, led seigneur evesque en ce cas luy a assigné et assigne le rembourcement du
pris desd arrantemens qu’est lad somme de deux cens trente escus sol sur les arreyraiges que seront
deuz desd censives aud seigneur evesque et sur les premiers deniers que proviendront d’yceulx. Et
pour l’observation de ce dessus, l’une partie envers l’aultre, scavoir led seigneur evesque de fere
joyr led de Barthelemy desd fruictz desd arrantemens pour lad année et led de Barthelemy de faire
lesd fornitures à ses despens (f°) jusques que lesd recognoissances soyent faictes. Et ad ce faire, ont
obligés, c’est led seigneur evesque les biens de son evesché et led de Barthelemy ses biens à toutes
rigueurs de justice. Et ainsin l’ont juré aux saincts evangilles et soubz led serement renuncé à toutes
renunciations necessaires. Presens : noble Claude de Trecazal, maistre d’hostel dud seigneur
evesque et Pierre La Rocque, chambrier dud seigneur evesque, soubzsignés avec led seigneur
evesque et Barthelemy.

Signés : L’Arcivo de Medici Veso d’Alby Tre Casali, Barthelemy et P Larocque. Et moy Pelissier
notaire.

