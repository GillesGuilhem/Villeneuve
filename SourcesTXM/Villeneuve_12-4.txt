De Syron
L’an mil cinq cens quatre vingtz et le doutziesme jour du moys de decembre en Alby et mayson du
crediteur soubz à nommer, entre deux et troys heures d’après midi, très crestien prince Henry par la
grace de Dieu roy de France et de Polonhe et grand duc de Lythuanie 2 regnant, devant moy notaire
royal ez presences des tesmoingz soubz à nommer, stably en personne honeste feme Jehanne
Favarelle, feme au sire Bertrand Rouch du lieu de Villeneufve d’Albigeoys, laquelle tant à son nom
propre que pour et au nom dud Bertrand Rouch, sond mary y absent, par lequel a promis fere ratiffier
(f° 820 v°) le contenu au presant instrument de jour en jour à la premiere requisition, de ses bon
gred, franche et liberalle volanté, tout dol et fraude cessant, a cognu debvoir et estre tenue payer à
honorable Monsieur Maistre Anthoine de Syron, docteur ez droictz, juge ordinaire en la temporalité
d’Alby, illec presant et acceptant la somme de soixante scus sol pour amiable prest reallement faict
en (barré : vingt) soixante carnes de testons, six pieces de vingt soulz tournois chacune apelés
francx, revenant en tout à lad somme de soixante scus sol par lad Favarelle, ycelle somme de
soixante scus sol en les pieces que dessus reallement receue et s’en est contantée. Laquelle somme
a dict voloir ycelle Favarelle pour rachapter et payer la ransson pour led Rouch sond mary, estant
faict prisonnier et encores detenu par ceux de la prethendue religion refformée au lieu de Valderiès.
Et ansin fait, led sieur de Syron en contemplation de lad Favarelle, sa couzine, luy faict prest de lad
somme de soixante escus sol. Laquelle dicte somme de soixante scus sol, lad Favarelle a promis
payer led sieur de Syron d’ici au jour et feste des roys prochainement venant, avec despens,
domaiges et intherestz à faulte de payement. Et pour ce faire a obligés ses biens et les biens dud
Rouch sond mary en tant qu’elle peult et de droict luy estre permis. Lesquelz luy a soubzmis aux
forces et rigueurs (f° 821) des seelz des courtz de la viguerie royal d’Alby, seel royal, rigoreux et
auctentique d’icelle courtz de Messieurs les seneschaulx de Tholose, Carcassonne, petit seel de
Montpellier et ordinaire de Villeneufve et par chacune d’icelles par saysie, vente desd biens. Et
ainsin l’a juré aux sainctz evangilles en vertu duquel serement et renuncé à toutte action, deception,
dol, fraude, lezion, erreur, jugement, force, craincte et aultres renunciations de faict et de droict
requises et necessaires et à la generalle renunciation, non valeoir que l’especial ne precede. Et en a
concedé instrument requis par led de Syron estre retenu et expedié par moy notaire soubzsigné. Ez
presances de Maistres Jehan Montet praticien et Guilhaumes Alboy vitrier d’Alby habitans,
tesmoingz ad ce appelez, yci signés. Et de moy, Deulmo notaire.
En marge : Le XXIe jour du mois de mars mil cinq cens huitante ung, du consentement du crediteur,
comme payé, le presant a esté cancellé.
Signé : A. Ciron.

