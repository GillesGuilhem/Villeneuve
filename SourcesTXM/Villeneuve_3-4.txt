Achapt pour Monsieur d’Azemar regent
L’an mil cinq cens huictante deux et le troisiesme jour du moys de mars, après midy, regnant très
chrestien prince Henry par la grace de Dieu roy de France et de Poloigne, dans la cité d’Alby et
maison du sieur achapteur souz nommé, senechaucée de Carcassonne, à la presence de moy notaire
et des temoingz souz nommés, ont esté establis en leur persones sire Guillaume d’Azemar 1
bourgeois et regent de la temporalité3 d’Alby, fils et heretier à feu autre Guillaume d’Azemar la
Raterié merchant, d’une part (f° 110) et Peyronete Restes, vefve de feu Pierre Salveterre dict
Roudilh 4 du masaige de Jovenal 5 sive de Foncuberte, juridiction de Villeneufve d’Albigeois,
procedant tant à son propre et privé nom que comme mere et administrairesse des persones et biens
de Anthoine, Pierre et autre Pierre Salvaterres, fils aussi dud feu Pierre Salvaterre Roudilh et Pierre
Salvy, procedant tant à son propre nom que comme mary et conjoincte persone de Catherine
Salveterre et faisant aussi pour Ramonde Salveterre, seurs et filles aussi dud feu Pierre Salvaterre
Roudilh de son premier mariaige par tous lesquelz Salvaterres, freres et seurs, lesd Restes et Salvy
ont promis faire ratiffier, emologuer et confirmer le present instrument de jour en jour à la premiere
requisition, d’autre part. Lesqueles parties ont dict comment le susd Pierre Salvaterre Roudilh seroit
decedé, estant demeuré debiteur au susd feu Guillaume Azemar en la somme de deux cens septante
six livres trois soulz cinq deniers tournois par deux instrumens retenus par feu Maistre Anthoine de
Ripis, notaire royal d’Alby, l’ung de cent livres tournois et pour lesqueles luy auroit constitué cinq
cestiers blé mossole mesure d’Alby de rente volante annuele du huictiesme mars mil cinq cens
soixante deux et l’autre de cent septante six livres trois soulz cinq deniers tournois du unziesme
janvier mil cinq cens soixante sept. Plus ont dict comment led Pierre Salvaterre Roudilh auroit laissé
à luy survivant autre Pierre Salvaterre son filz et heretier universel, lequel aussy seroit decedé ab
intestat et sans enfans, estant debiteur aud sieur d’Azemar par instrument ou autrement pour ung
compte final entre eulx faict et arresté le cinquiesme aoust mil cinq cens septante quatre, oultre et
part la susd somme, en la somme de deux cens vingt six livres tournois et trente cestiers blé mossole,
revenent toutes les susd sommes ensemble led blé aprecié et avalué à six livres tournois le cestier
à la somme universelement de six cens huictante deux livres trois souls cinq deniers tournois, faisant
en escuz sol (f° 110 v°) deux cens vingt sept escuz vingt trois soulz cinq deniers tournois pour de
laquele somme obtenir payement led sieur regent estoit en deliberation faire saizir et vendre les
biens meubles et immeubles qu’ont esté et apertenu ausd feuz Pierre Salvaterre Roudilh et autre
Pierre Salvaterre, pere et filz, debiteurs. Mais pour espargner frays et despens qu’il conviendroit
faire par justice, lesd Restes et Salvy auroyent prié led sieur d’Azemar regent prendre des biens
d’iceulx Salvaterres pour et en payement de lad somme au dire et estimation de deux homes de bien
et auroyent offert luy en faire vante et relanxation pour la somme que seroyent estimés et s’obliger
à luy pour la garentie tous deux ensemble et chacun d’eulx seul pour le tout. Ce que led sieur leur
auroit accordé. Et de faict auroyent commiz et deputés pour faire lad estimation Gerauld Navech
dud Villeneufve et Jacques Aragon du masaige de Brin de Castanet. Lesquelz, estant illec presens,
ont dict et attesté à la presence de moyd notaire et temoins s’estre transportés à la requisition de
parties sur les six pieces cy après designées, confrontées et limitées, dependens des biens d’iceulx
feuz Salvaterres, pere et fils. Premierement ung pré situé en la juridiction dud Villeneufve à la riviere
de Goudou, confrontant avec le pré de Pierre Coral, pré de Bernard Sesquiere, avec le chemin public
tendant dud Villeneufve à Foncuberte. Item une piece de terre au lieu dict al Vinhal susd juridiction,
confrontant avec les terres et rodoliere de Mariete Almonde, terre dud sieur regent. Plus autre terre,
située en lad juridiction, lieu apellé als Perieres, confrontant avec le pré des heretiers de Monsieur
Assery licencié, terre de Pierre Fenolhet. Plus autre piece de terre en lad juridiction al Pozat,
confrontant avec la terre de Bertrand Rouch, terre de Brenguier Thuriès, vigne dud sieur regent et
chemin public allant dud Villeneufve à Cestayrolz. Item autre piece de terre en la juridiction
(renvoi : de Noaille) au lieu dict à las Tapiès, confrontant avec la terre de Jehan Marcia, terre
d’Estienne Alyès, terre des heretiers de Monsieur le juge Teyssier d’Alby et finallement une piece
de vigne assise au lieu (f° 111) apellé al Albarel juridiction dud Villeneufve que confronte avec la
vigne de Brenguier Thuriès, vigne dud sieur régent. Lesqueles six pieces, iceulx Navech et Aragon
ont dict avoir estimées toutes en blot à la somme de quatre vingts unze escuz deux tiers d’escu sol.
Plus ont dict avoir palpés et visités les labours que led feu Pierre Salvaterre filz, du temps de son
decès, avoit faictz et laissa à la meterie de Villeneufve qu’il tenoit dud sieur regent, lesquelz labours
ensemble les boeufs, pailles et foins y estans pour lors ilz auroyent estimés et avalués à quarante
deux escuz deux tiers d’escu sol, laquele estimation toutes parties ont dict avoir agreable. Pour ce
est il que lesd Restes et Salvy au nom que procedent, tous deux ensemble et chacun d’eulx seul pour
le tout, sans aucune division ne discution, non seduictz ne subornés comme ont dict, mais de leur
bon gré, pour eulx et pour lesd Salvaterres, leurs heretiers et successeurs, en solution et payement
de quatre vingts unze escuz deux tiers sur tant moings et en deduction du susd debte ont vendu,
cedé et relanxé purement à perpetuité aud d’Azemar regent y present et estipulant pour luy et ses
successeurs pour en faire à toutes ses volantés les susd six pieces de pré, terres et vigne dessus
confrontés et limités suivant la susd estimation et quictes de toutes tailles, censives et autres charges
jusques au jour present sans aucune retention ne reservation que de la censive qu’ilz se sont purgés
par serement ne scavoir expeciffier ne les seigneurs directe. Et en payement de quarante deux escuz
deux tiers aussi en deduction du susd debte, lesd Restes et Salvy ont quicté et relanxé aud sieur
d’Azemar estipulant les susd labours et travaulx faicts et laissés par led feu Pierre Salvaterre filz
lors de son decès en la meterie dud d’Azemar, ensemble les boeufz, pailles et foins que y estoyent
pour lors, le tout estimé comme dict est à lad somme. De tout lequel pris et sommes de six vingtz
treize escuz deux tiers lesd Restes et Salvy par les moyens que dessus se sont contentés et en ont
quicté led sieur achapteur. Lequel, moyennant le present instrument et par teneur d’icelluy, a quicté,
cedé, (f° 111 v°) remiz et transporté ausd Salvaterres freres et seurs souz l’estipulation desd Restes
et Salvy toute la susd somme de deux cens vingt sept escuz vingt trois soulz cinq deniers tournois
que luy estoit deue comme dessus est dict et narré, ensemble toutes autres sommes et chouses que
lesd feuz Salvaterres pere et filz ou l’ung d’eulx ne leurs successeurs pourroyent devoir et avoir deu
aucunement jusques au jour present tant aud sieur régent que à sond feu pere, consentent que tous
instrumens de debtes et vante de rente entre eulx passés et comptes finals entre eulx faictz et arrestés
soyent cancellés sans prejudice aud sieur regent achapteur de ses premieres ypotecques. Protestant
toutesfoys led sieur regent, au cas il seroit à l’advenir querelé et troublé aucunement à la possession
et joyssance des susd six pieces à luy relanxées et pour raison des susd labours, boeufz, pailles et
foins de pouvoir demander et lever sur les biens desd Salvaterres toute lad universele somme de
deux cens vingt sept escuz vingt trois soulz cinq deniers tournois 2. Prometant lesd venditeurs aud
sieur d’Azemar achapteur jamais plus ne demander rien sur lesd pieces desqueles se sont divestuz
et en ont investu led sieur achapteur, luy baillant la note du present instrument. Et luy ont promiz
faire valeoir, tenir et joir lesd pieces envers et contre tous et luy en porter toute eviction et garentie
en possessoire et petitoire, tant en principal que despens, domaiges et interestz, obligeant et
ypotecquant à ces fins tous et chacuns leurs biens et les biens desd Salvaterres presens et advenir.
Veullant estre compellés par les courtz royale et temporele d’Alby suivant l’estil 3. Et ainsin l’ont
server 4 toutes parties aux sainctz evangilles de Dieu touchés. Renunceant à toutes actions et
exceptions à la novele constitution de deux ou plusieurs conobligés 5 au benefice de division
d’action à l’epistre divi Adriani. Et de ce dessus a esté requiz et accordé instrument par toutes
parties estre retenu par moy notaire souz souzsigné (sic). Faict et recité ez presences de Maistre
Estienne Bozinac d’Alby souzsigné à la note avec led sieur regent, Lucas Bousquet, Michel Salvy
et Brenguier Molinier de Villeneufve ne scaichant ne lesd vendeurs et estimateurs, comme ont dict,
escrire.
Signés : G. Azemar, S. Bozinac. Et moy, J. De Ripis notaire.

