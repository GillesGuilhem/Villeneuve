Accord portant debte passé entre Maistre Jehan Soquier notaire et Michel Rouch, Anthoine Thuriès,
Durand Tournier et Raimond Seguy
L’an mil six cens et le cinquieme jour du moys de jung, avant midy à Villeneufve d’Albigeois,
seneschaucée de Tholose, devant moy notaire et tesmoingz bas nommés. Comme ainsin soict que
Maistre Jehan Soquier, notaire royal de Labastide Montfort, aict esté comiz et deputé pour proceder
à la vizite des chemins royaulx, pontz et passaiges du ressort dud Villeneufve. Et c’est par le maistre
des portz et passaiges de ce pays, appellés les consulz et prud’hommes dud Villeneufve où s’en
pourroict ensuyvre grandz frais et despens contre les occupateurs. Pour à quoy eviter, establys en
leurs personnes Michel Rouch, Anthoine Thuriès, Durand Tornier et Raimond Seguy, consulz dud
Villeneufve quy de leur bon gred, dezirant le solaigement dez habitans et talhables dud lieu, à leur
propre et privé nom ont convenu et accordé aud Maistre Jehan Soquier notaire et commissaire que
pour ses peynes, vaccations et despence que pourroict (f° 90) expozer à lad vizite luy payeront la
somme de douctze escus sol, faisant trente six livres tournois, ce que feront dans quinze jours
prochains comme ont promis et juré soubz obligation de leurs biens que ont soubzmis aulx forces
et rigueurs par lesquelles en telz frais led Soquier pourra uzer et ez courtz de Monsieur le seneschal
de Tholose et viguerie royal d’Alby. Renonceant à ce dessus contraire. Presens : Anthoine Alliès
lieutenant du bailhe ordinaire dud Villeneufve et Maistre Yzac de Galaub recteur dud lieu
soubzsignés avec led Soquier notaire, Rouch et Tornier, non lesd Thuriès et Seguy ne le scaichant
signer. Et moy notaire.
Signés : M. Rouch, D. Tornié, I. De Galaub presant, Soquier, Aliès, Franc notaire.
Et incontinant establys en leurs personnes Anthoine Thuriès de Lhieur, Mathieu Navech, Jehan
Sopar Petentent, (f° 90 v°) Guilhaume Molinier, Pierre Corailh, Jacques Cesquiere, Jehan Ussoire,
Geraud Thuriès, Jehan Duran, Pierre Roquette Paisan, Maffre Alliès, Gabriel Serin, Maffre Salvy,
Bertrand Bosc, Pierre Folquier, Pierre Rueyres, Pierre Duran et Pierre Rigaud dict Martinat dud
Villeneufve quy de gred ont promis relever indempnes les susd Rouch, Thuriès, Tornier et Seguy
de la susd obligation faicte envers led Maistre Jehan Soquier notaire pour lad somme de douctze
escus sol. Et neantmoingz lesd Rouch, Thuriès, Tornier et Seguy aussy seront comprins en lad
obligation en ce que les conserne saulf que toutes lesd parties se sont reservée leur action contre les
occupateurs desd chemins et passaiges. En observation de ce dessus, ont obligés leurs biens aulx
mesmes rigueurs. Requis, concedé acte. Presens que dessus.

