Transaction entre sire Guillaume Azemar merchant et Pierre Masenx masson
L’an mil cinq cens soixante et cinq et le vingt uniesme jour du moys d’apvril, ou lieu de Villeneufve
d’Albigeois etc. Personnellement estably Pierre Massenx, masson du lieu de Virac, lequel
agreablement a confessé avoyr faict marché et convenance avec sire Guillaume Azemar le jeune,
merchant d’Alby, a ce present, a rediffier bien et deuement comme il apartient au dict d’ouvriers et
gens a ce cognoissans troys coingns du pont du molin d’Estanc dud Villeneufve avec le
fondament d’iceluy (renvoi : ainsy qu’il a esté par eux limité) et autres petites reparations, ce que
led Masenx masson sera tenu faire et parfere a ses propres coustz et despens sauf toutesfoys que led
Azemar sera tenu fornir caux et sablon porté et rendu sur le lieu a ce necessaire. Ensemble aussy
sera tenu iceluy dict Azemar fere aporter a ses propres coustz et despans toute pierre talhee par led
Masenx dans la juridiction de Villeneufve et Milhavet a ce necessaire aud pont 4. Ce marché faict
moyenant le pris et somme de neuf livres tournois. Duquel pris led Masenx a confessé avoyr receu
illec reaument et presentement dud Azemar vingt quatre soulz tournois en deux testons. Et la reste
dud pris led Azemar sera tenu comme il (f° 519) a promis payer et satisfaire aud Masenx incontinent
qu’il aura parachavee lad besoigne. Laquelle led Masenx sera tenu faire et parfere bien et deuement
comme dict est, sy tost que led Azemar aura faicte lad provision et a la premiere requisition d’iceluy.
Et ce dessus faire, tenir, garder et observer, lesd parties respectivement en ce que les concerne ont
promis, chascune pour soy estipulant, soubz les obligations, submissions, renonciations et jurement
requis. Presens : Jehan Brunet et Pierre Roquete teyssier et Pierre Salvaterre dict Roudilh dud
Villeneufve. Lequel Azemar, scachant escrirre, c’est signé a la minute du present instrument et non
l’autre partie, moings lesd tesmoings ne le scaichant fere, comme ont dict. Ainsy signé G. de
Azemar. Et moy, Laroche notaire.
En marge : Le tretzieme decembre mil Vc soixante et cinq, led Masenx a confessé avoyr receu dud
Azemar presentement la somme de sept livres setze soulz tournois pour fin de paye et entiere
solution de la somme contenue au present instrument, tellement que s’en est contenté et en a quicté
led Azemar et consentent toutes parties le present estre cancellé, ce que a esté faict presentement.
Presens : Maistre Jehan Molinier, presbstre et Pierre Salvaterre Roudilh. Et moy, Laroche notere.

