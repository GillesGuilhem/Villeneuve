[Bail à prix fait de] noble André Romoly, tresorier du seigneur evesque d’Alby
L’an mil cinq cens soixante six et le vingt neufieme jour du moys d’aoust, dans la cité d’Alby,
seneschaucee de Carcassonne, ez presences de moy notere et tesmoingz souz escriptz, en persone
establi noble André Romoly, tresorier de Monseigneur le reverendissime cardinal Strozzi, evesque
d’Alby, lequel aud nom, agreablement a donné mandement et charge a Anthoine Devic, fustier 1 de
Lyvers, juridiction de Cordes habitant, present et acceptant, de couvrir et recouvrir de toict tout le
chasteau de Villeneufve d’Albigeois, estant a deux eaues, apertenent aud sieur evesque, tant de
chevrons, late que tuyle que metre grosses pieces de boys, si besoing est, pour faire lad couverte.
Plus de plancher sive folher les dessus et dessouz de la chambre dicte de la tour dud chasteau et y
metre souleveaux. Plus acoutrer et fuster tant de grosses pieces que souleveaux, si besoing est, la
chambre estant entremy la susd chambre de la tour et la sale dud chasteau, tant le dehault que debas.
Plus racoutrer et folher le dessus de la sale dud chasteau et y metre les souleveaux et autres pieces
de boys necessaires. Et led seigneur tresorier sera tenu fornir aud Devic tout boys, late, tuyle, cloux
et autre matiere que sera necessaire pour fere lad besoigne. Laquelle led Devic a promiz et sera tenu
avoir faicte et bien acoutree par tout le moys d’octobre prochain venent. Et ce pour et moyennant
le pris et somme de quarante livres tournois, desquelles ledict Romoly en a illec reallement poyee 9
aud Devic par les mains de sire Guillaume Azemar le vieulx, merchant d’Alby, rentier (f° 193) des
fruictz dud Villeneufve pour led seigneur evesque 10, illec estant present, vingt livres tournois en
trente trois testons et monoye, bien lesd vingt livres tournois nombrees et par led Devic receues et
les autres vingt livres tournois restantes, led Azemar comme rentier susd a promiz paier aud Devic
incontinent apres qu’il aura faicte lad besoigne avec despens, domaiges et interestz. Et led Romoly
tresorier a promis aud Azemar rentier susd luy tenir en compte et allouer sur son arrentement dud
Villeneufve tant lesd vingt livres tournois qu’il a desja poyees comme dessus que les autres vingt
livres tournois que luy conviendra poyer aud Devic, ensemble toutes autres sommes qu’il monstrera
avoir mises et frayees pour raison de la susd besoigne. Et pour ce dessus server, lesd Devic et
Azemar ont obligés et soubmiz leurs persones et biens meubles et immeubles, presens et advenir,
veullant estre compellés par les rigueurs du seel auctentique de la viguerie d’Alby, courtz temporelle
d’Alby et d’Albigeois et chascune d’icelles par arrest de persones, saizie et vante et livrance des
biens a l’inquant public. Et ainsin l’ont juré server sur les evangilles de Dieu touchés, en vertu
duquel serement ont renuncé a toute exception et a toutes feries de moissons et vendanges et autre
droict par lequel pourriont venir contre. Et de ce, chascune partie a requiz et une a l’autre a octroyé
instrument estre retenu par moy notere soubzsigné. Ez presences de Jehan Teyssonieres filz d’autre
feu Jehan, Pierre Teyssonieres filz de feu Hugues, masaige de la Teyssonarié, parroisse de Malluoc,
juridiction de Cordes. Et de moy.
Signé : J. de Ripis notere.

