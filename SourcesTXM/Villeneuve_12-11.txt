Plainctes de Cecille Remonde et information sur icelle faicte devant nous Anthoine Gaujarengues,
prevost au dioceze d’Alby à la requeste du procureur du roy contre le capitaine Serres, Jehan Jandin
dit Fabre, ung nommé Resseguier, souldatz de la garnison de Vileneufve et autres y només comme
s’ensuit.
Du seizieme jour de may mil cinq cens quatre vingtz quinze, à Vileneufve. Cecille Remonde fame
de Jehan Destene, cardeur de laines, du presant lieu de Vileneufve et agé ainsin qu’a dit trente ans
ou environ, ouye moyenant serement en sa plaincte, dict se plaindre contre ung nomé le capitaine
Serres, comandant au fort dud Vileneufve, de ce que, combien qu’elle soit fame d’honeur et ainsin
aye vescu toute sa vye, sy est qu’iceluy capitaine Serres, acompagné d’un nomé Resseguier, autre
nomé Jehan Jandrin dict Fabre, souldatz de la garnison dud fort qu’elle cognoist parfaictement et
ung autre souldat qu’elle ne le cognoist point, vindrer de plain jour et sur les dix heures de matin
de lundy premier jour du presant mois de may heurter la maison de la plaigniante assise au presant
lieu de Vileneufve et faictz toutz effortz possibles de rompre lad porte pour entrer dans lad maison
(f°). Quoy entendant, lad plaigniante auroit tout belement renforcé lad porte et demandant ausd
Serres, Resseguier et autres susd qu’est ce qu’ilz demandoint. Iceluy Serres luy auroit respondeu
qu’il vouloit entrer dans lad maison et prandre tout ce que estoit dedans come apartenent au seigneur
evesque d’Alby, sieur dud Vileneufve. À quoy lad plaigniante auroit repliqué que la maison ne
apartenoit point aud sieur evesque ny autre que aud Destene son mary et que parsone n’y entreroit.
Iceluy Serres auroit dict qu’il n’avoit a fere d’y entrer que pour se jouir de lad plaigniante et qu’il
se jouiroit par force ou par gré. Sur quoy estant surveneu led Destene, mary de lad plaigniante,
volant remonstrer aud Serres et ses complices que luy faisoit tort d’escandaliser insin 1 sa fame quy
est come dit est dame d’honeur, l’auroit appellé « fotut cogniol bornhe 2 » et menassé de luy doner
cent cops de baston et de faict luy en auroit doné ung grand coup sur ses espaules, tellement qu’il
l’auroit faict chanceler, reyterant, sonnant et haultement qu’il se jouiroit de lad plaigniante en
presence de sond mary par force ou par gré, telement que lad plaigniante auroit esté constraincte de
se tenir enfermée dans sad maison jusques à l’heure de vespres dud jour. À laquelle heure led Serres
seroit retourné à lad maison d’icelle plaigniante et faictz tous ses effortz d’entrer (f°) en icelle, mais
luy ayant esté assuré par les voysines que icelle plaigniante estoit à l’eglise ouyr vespres, s’en
retournant, auroit haultement et souventes fois reyteré qu’il se jouiroit de lad plaigniante par force
ou par gré et de faict le jour de Pentecoste dernier, quatorsieme du presant moys de may, environ
l’heure de vespres, voyant led Serres que lad plaigniante estoit au devant de sa porte seroit alé droict
à elle, mais, l’ayant elle aperceu venir, se seroit acompagnée de quelques ses voisines et s’en seroint
alées à l’eglise ouyr vespres. De quoy requiert information estre faicte et justice administrée.
Recollé, a perseveré et dit ne scavoir escripre ny signer.
Dud jour, Jehan Destene, cardeur de laine du presant lieu de Vileneufve, agé ainsin qu’a dict de
quarante trois ans, ouy moyenant serement, dict qu’il peult avoir quinze jours et environ l’heure de
mydy, venant led deposant des environs dud Vileneufve, estant auprès de sa maison, auroit veu
qu’ung nomé le capitaine Serres, acompagné d’ung nomé Jandrin dict Fabre, autre appellé
Resseguier qu’il cognoist parfaictement et ung autre qu’il ne cognoist, toutz soldatz de la garnison
du fort dud presant lieu de Vileneufve comandée par led capitaine Serres, contestioeit avec la fame
du deposant estant dans sad maison (f°), auroit demandé à iceluy capitaine Serres qu’est ce qu’il
demandoit à sad fame. À quoy il auroit respondeu qu’il se vouloit jouir d’elle et tenant ung baston
en main, done à icelluy deposant ung grand coup sur ses espaules, l’apelant « foutut cogniol
bornhe » avec menasses que s’il ne luy faisoit promptement ouvrir la porte par sad feme qu’il
bailleroit aud deposant cent couptz de baston et en oultre se jouiroit de sad fame par force ou par
gred, combien qu’elle soit fame d’honeur, telle ayant vesceu toute sa vye et ainsin soit tenue et
advohée par ceux quy ont sa cognoissance. Ce dessus dict contenir veritté pour ainsin l’avoir veu,
ouy et entendeu et autres raisons susd. Recollé, a perseveré et ne scait escripre.
Les susd plaincte et deposition du tesmoing a esté faicte devant nousd Gaujarengos, prevost, come
dessus est conteneu. En foy de quoy, nous somes signés.
Signé : Vitalis.

