Acord passé d’entre Cecille Enguiale, d’une part et Ymbert Aliès, d’autre.
Comme ainsin soyt que Cecille Enguiale, fille à feu Guillaume, du masatge de la Gineste juridiction
de Villeneufve d’Albigeois, se soyt rendeue plaignant à la court ordinaire dud Villeneufve contre
Anthoine Aliès, filz de Ymbert, masatge des Aliès juridiction predicte, de ce que led Anthoine Aliès
l’auroit cogneue et de ses oeuvres charnelles rendeue en saincte, de sorte que de la en a esté procréé
une fille, de façon que à present, tant pour raison de la norriture de lad fille que pour les domatges,
interestz et injure de lad Enguiale, procès s’esperoyt mouvoir en lad court entre lesd parties. A quoy
led Ymbert Aliès, pere dud Anthoine, à l’oppousite incistoyt led Anthoine sond filz ne l’avoir faict,
ains estre ignossant du faict et que c’est quelque autre quy l’a faict et non luy. À raison de quoy,
s’en pourriont ensuyvre frays et despens pour ausquels en obvier et fouyr, lesd parties tractans
aulcungz leurs bons amys sont venus en acord comme s’ensuyt. Or c’est que ce jourd’huy,
cinquiesme jour du moys de janvier mil cinq cens huictante six, avant mydy, dans le chasteau de la
Grange de Bernac, dioceze d’Alby et seneschaucée de Tholose, regnant très crestien prince Henry
par la grace de Dieu roy de France et de Poloigne, presens les tesmoingz bas à nommer et par devant
moy notaire royal soubzsigné, establys en leurs personnes lesd Cecille Enguiale pour elle, d’une
part et led Ymbert Aliès, d’autre, gratuytement ont convenu, acordé et transhigé que tout procès et
differant cessera et prendra fin par la tenur du present instrument sauf en tout reservé le bon voloir
et plaisir de la court. Davantage a esté acordé et transhigé que led Ymbert Aliès pour toutz despens,
domatges, interestz civil et injure de lad Enguialle y presente, estipulante (f° 23 v°) et acceptante,
luy donnera et payera, et ce qu’il promet fere, la somme de septze escuz sol deux tiers faisant
cinquante livres, scavoir six escuz deux tiers d’icy à la prochaine feste de Toutz Sainctz. Et les dix
escuz restans en deux payes esgales des autres deux festes de Toutz Sainctz après prochaines
suyvans que l’ont comptera le dernier payement mil cinq cens huictante huict, neanmoingz que led
Aliès sera tenu prendre et retirer lad fille quy est procedée dud engroyssement que dhors et desja a
dict et acordé avoir retirée, laquelle sera tenue et promet fere norrir et entretenir en bon pere de
famille. Et moyenant lad somme de septze escuz deux tiers, norriture et entretenement de lad fille,
lad Enguiale, tout dol et fraulde cessant, a quitté et quitte led Anthoine Aliès absent et led Ymbert
avec moyd notaire comme parsonne publicque pour luy estipulans et acceptans pour raison de toutz
despens, domages, interestz civil et injure et autre droict quelconque qu’elle pourroyt presuppouser
et prethendre y avoir pour raison de ce elle consernant. Et pour tout ce dessus tenir, garder et
observer, parties respectivement, mesmes led Ymbert Aliès, à payer lad somme ausd termes et fere
norrir lad fille en ont effectz, obligés et yppothecqués toutz et chescungz leurs biens presens et
futurs quy ont soubzmis aux rigueurs et selz des courtz de Monsieur le Seneschal et ordinaire de
Tholose, viguerie royalle d’Alby et ordinere dud Villeneufve, voulans estre constrainctz par saizie
et vente desd biens et comme lesd rigueurs veullent et pourtent et l’ont juré aux evangilles Nostre
Seigneur, renunçant par vertu d’icelluy à toutes actions, exceptions de dolozité6 et fraulde, mesmes
lad Enguiale à la loy Julien introduicte en faveur des femes et respectivement toutes parties à toutes
autres renunciations de faict et de droict à ce contraires (f° 24) et concedé instrument estre retenu
et expedié par moyd notaire. Presens : nobles Jehan de Vernhes, seigneur et baron de Joqueviel,
Robert de Senegatz, escuier de Castanet, Arnauld Fort, laboureur de Cestayrolz et Pierre Salvy dud
Bernac ne scavant escripre ny parties, lesd de Vernhes et de Senegatz soubzsignés. Et moy, P. Birbal
notaire.

