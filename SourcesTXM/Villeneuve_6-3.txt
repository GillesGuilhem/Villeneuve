Location donnee de Maistres Anthoine de Roffiac et Bertrand de Bosco prebstres
Au nom de Dieu, scaichent tous que l’an mil cinq cens soixante trois et le vingt deuxiesme de jung,
dans la cité d’Alby, par devant moy notaire royal soubzsigné et presence des tesmoingz soubz
nommez, stably Maistre Anthoine (barré : Jehan) Roffiac et Bertrand de Bosco prebstres du lieu de
Villenove d’Albigeois, (f° 413) faisant tant pour eulx que pour Maistre Anthoine Arnailh lequel ont
promys faire ratifier, de leur bon gré et franc voulloir, prenant la charge de la cure et regime des
ames de l’esglise parroichelle de Villenove d’Albigeois et ses annexes, ont promys a Monsieur
Maistre George Daulhon, chanoine et soubz-chantre d’Alby, procureur de Maistre François Legay
recteur dud Villenove, regir pour et au nom dud recteur a leurs costz et despens lad cure et en icelle
celebrer tous divins offices et services parrochiaulx et ministrer tous sacremens et prescher a la
forme et maniere que par cy devant les aultres vicaires ont accoustumé faire, le tout a la souffisante
descharge dud recteur et ce pour l’espace d’ung an, encommencé le jour et feste de Sainct Jehan
Baptiste prochain et finissant a semblable jour, pendent lequel temps ont aussi promys payer le
droict du sene, lettres de regimine, cas confessionaulx et default se en y a, pour et moyennant le
droict de berroilh, aultrement dict manuel sive bayse main 5, que led Daulhon au nom que dessus
leur a donné durant led an en payement de leurs peines et travaulx. Et pour tout ce dessus faire,
garder et observer et ne y contrevenir, lesd parties ont obligez a scavoir led Daulhon le bien dud
recteur et lesd prebstres les leurs propres et iceulx soubzmys a toutes rigueurs de justice, mesmes
de la court spirituelle d’Alby avecques constitution de procureurs. Et ainsi l’ont juré sur les
evangilles de Dieu touchez et soubz led jurement ont renoncé a toutes renonciations ad ce
necessaires et a la generalle renonciation n’en valloir que l’especialle ne procede. De quoy ont
concedé et requys estre retenu et expedié cest instrument par moy notaire royal soubzsigné. Ez
presences de sire Guillaume Azemar merchant, Françoys Grefueille d’Alby habitans, tesmoins ad
ce presens et appellez. Et moy Bernard Remondy, notaire royal d’Alby soubzsigné.
Signé : Remondy notaire.
