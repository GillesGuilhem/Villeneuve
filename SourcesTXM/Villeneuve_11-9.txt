L’an mil Vc soixante neuf et le vingt cinquiesme jour de jung, en Alby, estably en sa personne
Ramond Fenolhet, fils de feu Jehan du masaige de Jouvenal, juridiction de Villeneufve d’Albigeois,
lequel de son bon gré s’est loué avec sire François Delpotz merchant dud Alby y present pour luy
lever, cuillir, exhiger et recepvoir ses debtes et luy solliciter ses procés tant en la present ville
d’Alby que aux lieux circonvoysins et autres partz que sera besoing et ce pour le terme d’ung an,
comensant le premier jour de jullet prochain et tel jour finissant, led an complet, pour et moyennant
le pris entre eulx convenu et accordé de dix livres tournois que led Delpotz luy payera de jour en
jour comme il aura servi, avec les pactes et conditions que s’ensuyvent : premierement est pacté
que led Fenolhet sera tenu de servir led Delpotz aux actes susd et en toutes autres causes, licites et
honnestes, loyallement et fidellement durant led an et de rendre bon et loyal compte et prester le
reliqua de ce qu’il fera et administrera de jour en jour a la premiere requisition. Pacté aussi que au
cas led Fenolhet a sa faulte et coulpe perdoit aulcune chose, il sera tenu de le payer et satisfere aud
Delpotz. Et au cas sans cause legitime il s’en yroit sans achever led terme, sesd gaiges luy seront
perdus. Aussi est pacté que led Delpotz sera tenu de fere la despence de bouche aud Fenolhet et le
tracter et entretenir comme en tel cas est requis et acoustumé et en bon pere de familhe durant led
terme. Et au cas il donneroit congé aud Fenohet pendant led terme et sans cause legitime, il sera
tenu de payer aud Fenolhet sesd gaiges entierement. Et incontinent, illec establys en personne Pierre
Fenolhet, frere dud Ramond desd masaige et juridiction et Maistre Pierre Cambard prebstre dud
Villeneufve, lesquelz duement certiffies de ce dessus pour y avoir esté presens, (f° 105 v°) de leur
bon gré, tous deux ensemble, l’ung en seul et pour le tout, ont plegé1 et cautionné pour led Ramond
Fenolhet envers led Delpotz y present et estipulant pour tout le contenu au present instrument et au
cas icelluy Raimond Fenolhet ne feroit le contenu de ce dessus, ilz ont promis aud Delpotz present
et comme dessus estipulant de le fere tout ainsin que led Ramond Fenolhet l’a cy dessus convenu
et accordé avec led Delpotz. Et led Ramond Fenolhet a promis ausd Cambard et Pierre Fenolhet
presens et estipulans au cas ilz seroyent vexes et molestes pour raison de ce dessus et les en relever
indempnes en principal, despens, dommaiges et interestz qu’ilz en porroyent souffrir et endurer. Et
pour tout ce dessus fere et observer, lesd parties en ont obligé et yppothecqué respectivement l’ung
envers l’autre et au contrere, comme a chascun ce dessus le conserne, tous et chascuns leurs biens
meubles et immeubles, presens et advenir, aux forces et rigueurs de seel auctentique de la viguerie
dud Alby, mages de Carcassonne et Tholose, volent estre constrainctz par les courtz temporelle et
royalle dud Alby et ordinere dud Villeneufve par prinse et sayziment desd biens, vendes d’iceulx
en l’inquant public avec arrestation de leurs personnes. Et ainsin l’ont juré aux sainctz evangilles.
Et ont renoncé a toutes deceptions, dolosité3, forces, craincte et constraincte, a toutes feries de
moyssons et vendanges, a toutes impetrations de lettres de anual, quinquenal, cession de biens et
autres lettres de grace et de respict aux constitutions en faveur des plegeries et cautions, et
generallement a toutes autres exceptions et renunciations de faict et de droict en ce necessaires et
octroyé instrument. Presens : Berthellemy Cuq et Pierre Pendariés, lesquelz et lesd Pierre Fenolhet
ont dict ne scavoir escripre et lesd Ramond Fenolhet, Delpotz et Cambard se sont soubzsignés.
Signés : R. Fenolhet, Françoys Delpontz, P. Cambard et moy, J. Gorsse notaire.

