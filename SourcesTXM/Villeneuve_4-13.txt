[Protestation d’Antoine Soupar contre Gaubert et Delafont]
L’an mil cinq cens nonante sept et le tretziesme jour du moys de septembre, après midy, dans la cité
d’Alby et maison de Jacques Gaubert, teyssendier dud Alby, seneschaucée de Carcassonne, regnant
très chrestien prince Henry par la grace de Dieu roy de France et de Navarre, par devant moy notaire
royal et presence des tesmoins soubz scriptz, estably en personne Anthoine Sopar, laboreur du
masaige de la Cabespanyé, parroisse et jurisdiction de Villeneufve, lequel, dressant ses parolles au
susd Jacques Gaubert et à Marie de Lafont femme de Claude Galonyé habitans d’Alby, illec presens,
les a requis et sommés luy vouloir fere declaration s’ilz ne sont bien recordz et memoratifz comment
en l’année mil cinq cens nonante quattre et au moys de juillet, ilz feurent employés et loués par
maistre Raymond Fenolhet notaire royal, lors consul dud lieu de Villeneufve, pour aller desinfecter
la maison dud Sopar qui avoyt esté infecté de la contagion de peste et se (f°) ilz ne travaillarent à
lad desinfection et par qui et de quel argent feurent ilz payés de ladicte desinfection et en quel lieu,
aux fins que de la declaration qu’ilz luy feront sur ce dessus il en puysse fere retenir acte pour soy
servir en temps et lieu et par devant qui appartiendra. Lesquelz Gaubert et de Lafont ont dict et
respondu qu’ilz sont très bien recordz et memoratifz que en lad année nonante quattre ils feurent
employés et loués par led Fenolhet lors consul dud Villeneufve pour aller audict masaige de la
Cabespanyé desinfecter la maison dud Sopar de la contagion de laquelle certains de ses enfans ou
filhes estoyent decedés peu de temps auparavant où ils allarent. Et après avoir desinfectée lad
maison dud Sopar, ils prindrent payement d’ycelluy suyvant la convention qu’ilz avoyent faicte
avec led Fenolhet par acte retenu par Maistre Brenguier Deulmo notaire royal d’Alby le cinquiesme
dud moys de juillet et ce par les mains et de l’argent propre de Maistre Jacques (f°) Laroche, clerc
des finances, qui estoit pour lors en sa maison et mecterie de la Cardonaryé près led masaige de la
Cabespanyé et leur semble qu’il leur bailla à tous deux la somme de trente une livres seize soulz
tournois, lequel payement ilz receurent des mains dud La Roche en presence dud Fenolhet sur les
paroitz d’ung pred qu’est près le masaige de la Soparié. Et estans ainsin payés de leursd vaccations,
led Fenolhet dict qu’il vouloyt venir en la present ville d’Alby aux fins de fere canceller son
obligation qu’il avoit faicte ausd Gaubert et de Lafont, à quoi ilz consentirent le cinquiesme jour
d’aoust aud an mil Vc LXXIIII par acte retenu par led Deulmo notaire, non toutesfois que lors de
lad cancellation avant ny après ilz ayent receu aulcung argent dud Fenolhet sinon comme dict est
des mains dud La Roche qui presta led argent aud Sopar. Led Soupar a acceptée lad declaration
faicte par lesd Gaubert et de Lafont en tant que luy peult servir. Et a requis moyd notaire en retenir
acte. Presens : Guillaume Vinhogoul, cordonier et Jehan Lafon, teyssendier dud Alby ne scaichant
signer ny lesd parties. Et moy, Pelissier notaire.

