[Vente d’une terre suivie de son bail]
L’an mil cinq cens nonante neuf et le unziesme jour du moys de janvier, après midy, au masaige de
la Cardonarié, parroisse et juridiction de Villeneufve, seneschaucée de Tholose, regnant très
chrestien prince Henry par la grace de Dieu roy de France et de Navarre, par devant moy notaire
royal et presence des tesmoins soubz scriptz, a esté constitué en sa personne Barthelemy Dalmon
cordonier, habitant dud masaige de la Cardonarié, lequel agreablement, sans estre seduict ny
suborné, a vendu, cedé et transporté et par la teneur du present instrument vend, cede et transporte
à Maistre Pierre Ribiere, prebstre dud Villeneufve, en qualité et comme scindic des aultres prebstres
dud Villeneufve illec present et tant pour luy que pour la communaulté desd prebstres stipulant et
acceptant, une piece de terre laboratisse de la contenance de six demy cartes ou environ assize en
lad juridiction de Villeneufve et (f°) lieu dict à Combegarrigouse, confrontant avec la terre de Pierre
Dalmon filz de Jehan, chemin publicque allant de Malluoc à Cordes, terre de Brenguier Molinier et
terre de Pierre Folquier et aultres confrontations plus vrayes si poinct en y a que les precedentes,
avec ses entrees, ysseues, arbres domesticques et saulvaiges et aultres droictz et appartenances de
lad piece de terre dessus confrontée, sans y fere aulcune retention sinon de la censive annuelle et
autres droictz de directite accoustumés d’estre payés au seigneur direct d’ycelle que a dict estre
Monsieur l’evesque d’Alby comme seigneur dud Villeneufve et n’a sceu exprimer lad censive,
ycelle baillant toutesfoys quicte de descharges de tous arreyraiges de censives, tailles et autres
impositions jusques au jour present. Et la present vente a faicte led Dalmon venditeur aud Ribiere
scindic desd prebstres pour et moyenant (f°) la somme de neuf escus sol, vaillans vingt sept livres
tournois. Laquelle somme led Dalmon venditeur tient pour eue et receue dud Ribiere scindic en tant
que ycelluy Dalmon venditeur, comme heretier universel et bien-tenant de feu Maistre Pierre
Dalmon, prebstre de Villeneufve, est debiteur en pareille somme envers la communaulté desd
prebstres de Villeneufve, moyenant instrument receu par feu Maistre Barthélemy Laroche notaire
royal dud Villeneufve les an et jour y contenus et led Ribiere achapteur au nom desd prebstres a
consenti et consent à la cancellation dud instrument de debte receu par led Laroche notaire, le tout
sans prejudice des premieres yppothecques ny novation d’ycelles. Et moyenant ce, led venditeur
s’est tenu pour bien payé et content du pris dud achapt et en a quicté et quicte led Ribiere achapteur
auquel a promys ne jamays plus rien demander sur lad piece de terre dessus vendue et s’en est
disvestu et (f°) led achapteur en a investu par le bailh de la note du present instrument faict des
mains dud venditeur ez mains dud achapteur. Et promys ycelle luy fere valeoir et tenir et luy en
porter eviction et garentie envers et contre tous que y prethendroyent tant en jugement que dehors.
Et led Rebiere achapteur agreablement a baillé et baille aud Dalmon venditeur en louaige et
arrantement perpetuel la susd piece de terre à luy par led Dalmon vendue et ce moyenant le pris et
somme de quarante cinq soulz tournois que led Dalmon sera tenu et a promys payer aud Ribiere
scindic et à ses successeurs pour le colloge 1 et arrantement de la susd piece de terre dessus vendue
à la feste de la saincte Marie Magdaleyne d’une chescune année avec pactes que oultre et par dessus
le pris dud arrantement led Dalmon venditeur et locataire sera tenu et a promys aud Ribiere
achapteur de payer les censives (f°) et tailles de la susd piece de terre dessus vendue et d’yceulx
acquitter et indemnizer lesd prebstres. Comme aussy a esté convenu et accordé entre lesd parties
que au cas led Dalmon venditeur et locataire cesseroit par une année de payer lad rente de quarante
cinq soulz, en ce cas il sera loysible aud Ribiere achapteur et à ses successeurs prebstres dud
Villeneufve de se remettre en la possession de la susd piece de terre dessus vendue et led Dalmond
d’en laisser la possession vuyde tout incontinent après la requisition que luy en sera faicte et sans
aulcune figure de procès. Et pour l’observation de ce dessus lesd parties, l’une envers l’autre, en
ce que le faict leur touche ont obligés tous et chescuns leurs biens, mesmes led Dalmon par exprès
la susd piece de terre dessus vendue aux rigueurs des courtz et scelz rigoreux de Monsieur le
seneschal de Tholose, auctentiques de la viguerie (f°) royalle d’Alby, courtz royalles d’Alby et
d’Albigeoys et ordinaire dud Villeneufve, voulant estre constrainct par saizie et vente desd biens.
Et ainsin l’a juré aux sainctz evangilles et, soubz led serement, renuncé à toutes renunciations
necessaires. Et en ont respectivement requis et concedé instrument. Presens : Sire Jacques Laroche
merchant de Galhac soubzsigné avec led Ribiere et Jehan Bertrand de Galhac ne scaichant signer
ny led Dalmon venditeur.
Signés : Reviere, Laroche present et moy, Pelissier notaire.

