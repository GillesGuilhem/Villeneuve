Arrentement du molin de l’Estang faict par Maistre François de Marca notaire à sire Pierre Dumas
et Michel Coste
L’an mil cinq cens quatre vingtz seitze et le dixiesme jour du moys de julhet, après midy, au lieu de
Villaneufve en Albigeois, seneschaucée de Tholose, regnant Henry par la grace (f° 141) de Dieu
roy de France et de Navarre, à la presance de moy notaire royal et tesmoingz bas escriptz. En
parsonne establys Maistre François de Marca notaire royal et Sire Pierre Dumas marchant d’Alby,
lesquelz comme rantiers de la seignorye du lieu de Villaneufve appartenant au seigneur evesque
d’Alby pour la presant année mil cinq cens nonante six par maniere de subarrentement 1 ont bailhé
et de presant bailhent à Michel Coste, musnyer de Puilaurens, à presant habitant dud Villaneufve,
presant et acceptant, scavoyr est le molin appartenent aud seigneur evesque sur la reviere de Vere
sive de l’Estanc avec ses appartenances qu’est comme et en la forme que sy devant il l’a teneu des
fermes precedantz et c’est pour le terme et espace d’une année et culhette acomansant à la feste de
Sainct Jehan-Babtiste dernier passé et en samblable jour finissant et c’est pour et moyenant la
quantité de tretze cestiers bled moussolle beau, net et marchant 3 à mezure dud lieu de Villaneufve,
payable aud Villaneufve (f° 141 v°) et chasteau dud lieu au jour et feste de Toussainctz prochaine
en descharge desd rantiers à Monsieur d’Alby sans que lesd bailhieurs soient teneuz de demeurer à
aulcungz cas ny chaume dud molin ny payer aulcunes charges, ducquel ont promis et prometent
le fere valloyr et jouyr pandant led terme et pour tout ce dessus tenyr, garder et observer lesd partyes
respectivement en ont effectz et yppothecqués toutz et chescungz leurs biens presans et futurs,
meubles et immeubles, que ont soubzmis aulx forces et rigurs des courtz de Monsieur le seneschal
et ordinaire de Tholose, viguerye royalle d’Alby, ordinaire dud Villaneufve et aultres par lesquelles
et une chescune d’icelles ont volleu estre constrainctz par prinse, saizie, vante et deslivraison desd
biens, arrest et emprisonnement de leurs parsonnes et ainsin l’ont juré et renoncé à toutes
renuntiations necessaires. Presans : Gaspard Navar et Michel Salvy (f° 142) dud Villaneufve que
avec led musnyer ont dict ne scavoyr escripre, bien lesd De Marca et Dumas que se sont
soubzsignés. Demarca, P. Dumas ainsin signés à ce soumptum et moy. Signé : Boudet notaire.

