[Accord entre Louis de Barthelemy, Jean Melou et Pierre Rouquette.]
L’an mil cinq cens nonante neuf et le douziesme jour du moys de janvier, environ midy, au lieu de
Villeneufve d’Albigeoys, seneschaucée de Thoulouse, regnant très chrestien prince Henry par la
grace de Dieu roy de France et de Navarre, par devant moy notaire royal et presence des tesmoins
soubz scriptz, ont esté constitués en leurs personnes le sieur Loys de Barthelemy habitant dud lieu
de Villeneufve, d’une part et Jehan Melou filz à feu aultre Jehan du masaige de la Cavespanyé et
Pierre Roquete filz à feu Guillaume du masaige de Roquete de la parroisse et juridiction dudict
Villeneufve, d’autre part. Lesquelles parties ont dict comment par jugement ou sentence de la court
de Monsieur le seneschal de Thoulouse, yceulx Melou et Roquete auroyent esté condampnés payer
aud de Barthelemy la somme de cinquante escus sol pour le principal avec despens faictz en lad
instance tauxés et modérés à la somme de cent quattre vingtz quattorze escus sol comme plus à
plain est contenu aud jugement et tauxat sur ce expediés et obtenus par led de Barthelemy contre
yceulx Melou et Roquete datté du quattriesme jour d’aoust mil cinq cens nonante sept. Et d’aultant
que yceulx Melou et Roquete se seroyent rendus appellans de lad sentence (f°) et jugement en la
souveraine court de parlement de Thoulouse tant pour le principal que pour l’excessive tauxe desd
despens et que au contraire led de Barthelemy insistast que lesd Melou et Roquete n’estoyent
recepvables appellans, attendeu que le jugement avoyt esté donné en presidial et au premier chef
d’ycelluy et quant aux despens qu’il n’y avoit excessive tauxe d’yceulx. Toutesfois, desirant lesdites
parties mettre fin audit procès à present pendent, indecis par appel en ladite cour de parlement de
Thoulouse, tractans leurs bons amys, ont transigé et accordé en la forme et maniere que s’ensuyt.
C’est que establys, comme dict est, en leurs personnes les susd Jehan Melou et Pierre Roquete,
lesquels agreablement tous deux ensemble et ung chescung d’eulx en seul et pour le tout, sans
division d’action ny discussion d’ordre, ont recogneu et confessé debvoir audit sieur Loys de
Barthelemy illec present et pour soy, ses heretiers et successeurs, stipulant et acceptant, la somme
de cent cinquante escus sol de valeur de soixante soulz l’escu. À laquelle somme lesd parties par le
present accord ont moderé et arbitré tant le principal que lesd despens tauxés esquelz, cy comme
dict est par ledit jugement, yceulx (f°) Melou et Roquete demeuroyent condempnés envers led de
Barthelemy et pour laquelled somme de cent cinquante escus sol icelluy de Barthelemy, comme
lesd Melou et Roquete, tant du principal que tauxat par luy obtenu de lad court presidialle de
Thoulouse. Et laquelled somme de cent cinquante escus sol lesd Melou et Roquete ont promys payer
aud de Barthelemy aux termes suyvans : c’est cinquante escus sol dans huict jours prochains, aultres
cinquante escus sol dans six moys prochains et les aultres cinquante escus sol pour fin de paye dans
aultres six moys en après suyvans. Tellement que tous lesd troys termes seront escheus et passés
dans ung an prochain à compter du jour et datte du present instrument. Et moyenant led payement
desd cent cinquante escus sol que sera faict aux susd troys termes, icelluy de Barthelemy a quicté
et quicte lesd Melou et Roquete, tant dud principal contenu aud jugement que de tous les despens
faictz ausd instances tant tauxés que à tauxer. Et pour l’obervation de ce dessus (f°) lesd parties,
l’une envers l’aultre, en ce que le faict leur touche singulierement, lesd Melou et Roquete debiteurs
pour le payement de lad somme de cent cinquante escus sol aux susd termes ont obligés tous et
chescuns leurs biens et lesd Melou et Roquete leurs personnes et iceulx soubzmis aux forces et
rigueurs des scelz mage de la seneschaucée de Thoulouse, auctentiques 1 de la viguerie royalle
d’Alby, courtz royalle et temporelle d’Alby, ordinaire dud Villeneufve et chescune d’ycelles,
voulans estre constrainctz par saizie et vente de leurs biens et lesd Melou et Roquete par arrest et
emprisonnement de leurs personnes. Et ainsin l’ont juré aux sainctz evangilles et soubz led serement
renuncé à toute division d’action et à la nouvelle constitution de deux ou plusieurs conobligés pour
mesmes debte et à toutes autres exceptions et renunciations de faict et de droict à ce requizes et
necessaires et à la generalle renunciation n’en valoir que l’especialle ne precede. Et de quoy lesd
parties ont requis et l’une à l’aultre concedé et voulu instrument en estre retenu par moy notaire
royal soubzsigné. Presens : (f°) Maistre Pierre Rebiere, prebstre et vicaire de Villeneufve, et le sieur
Jacques Laroche, merchant de Galhac, soubzsignés avec led de Barthelemy, lesd Melou et Roquete
ne scaichant signer.
Signés : L. Barthelemy, Laroche present, Reviere present et moy, Pelissier notaire.
Pièce jointe : Le XIXe may an Vc LXXXXIX, le dernier nommé de Barthelemy a receu desd Melou
et Roquete, ses debiteurs, la somme de cent escuz sol pour fin de paie de la somme de cent cinquante
escus qu’ilz luy estoient obligés par instrument receu par Maistre Guillaume Pelissier notaire le
XIIe janvier dernier de laquelle leur a faict quictance et consenty à la cancelation dud instrument
comme en l’acte par moy retenue.
Signé : Pelissier notaire.
En marge : Le trentiesme jour du moys de may mil six cens ung, veu le consentement presté par le
sieur Loys de Barthelemy par acte retenu par Maistre Jacques Pelissier, notaire royal dud Alby, le
dix neufviesme jour desd moys et an, le certificat de laquelle est cy attaché à la requisition d’yceulx
Melou et Roquete debiteurs. Le present instrument en tant que porte debte a esté et demeure
cancellé, demeurant le surplus dud instrument en ce que concerne led accord en sa force et vigueur.
En foy de quoy me suys soubzsigné, Pelissier notaire.

