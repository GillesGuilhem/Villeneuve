Accord faict d’entre Jean Gilh et Anthoine Heliès de Cappendeut
Le cinquiesme jour dez moys et an susd, apres mydy, au masatge de Cappendeut juridiction de
Milhavet et dans la maison de Anthoine Heliès. Comme soit ainsi que procès criminel feust prest à
commencer d’antre Jean Gilh dud masatge de Cappendeut demandeur d’une part et led Anthoine
Heliès deffendeur d’autre. Disant led Gilh que led Heliès l’avoit appellé « traicte »8 et led Heliès
disant que led Gilh luy avoit dict plusieurs injeures, lesd parties voulant vivre en paix et amytié,
tractans leurs bons amys, ce sont accordés comme s’ensuit, c’est que led Heliès a dict n’avoir
souvenence qu’il aye appellé led Gilh « traicte » et s’il l’en avoit appellé, il l’a dict par colere et
sans y penser et qu’il revocque lad parolle de (f° 131) traicte et qu’il ne la vouldroit avoir dicte 9 et
qu’il estime et tient led Gilh pour home de bien. Et led Gilh aussi a dict et declairé qu’il tient led
Heliès pour home de bien. Et pour le reguard de certain monitoire 10 que led Heliès a faict publier
contre led Gilh, il a dict et declairé qu’il ne s’en veult ayder ny servir contre icelluy Gilh et qu’il
sera tenu remettre dans quinzene led monitoire et revellations 1 entre les mains de moyd notaire ou
bien dud Gilh pour après estre rompus à ce que personne ne s’en puysse servir contre led Gilh. Et
sont demeurés quites l’ung de l’autre pour raison desd injures. Ce que ont promis tenir et observer
sur obligation de toutz leurs biens et sur toute renonciation de droict. Et m’ont requis à moyd notaire
leur en retenir acte, ce qu’ay faict. Ez presences de Jean Laroque praticien, Aymar Miquel dud
Cordes, Brenguier Folcre d’Espertelz, Anthoine et Jean Dalmons du masatge dez Almons, Gabrial
Gualhard de Milhavet (renvoi : et Durand Delsol dud Cappendut). Ceulx que scavent escripre icy
signés, lesd parties ne saichant comme ont dict. Et moy, notaire soubzsigné.
Signés : Durantou notaire royal, Larocque.
