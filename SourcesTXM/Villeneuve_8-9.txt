Au nom de Dieu soict faict. Scaichent toutz presens et advenir que l’an de grace mil cinq cens quatre
vingtz dix huict et le sixiesme jour du moys de febvrier, après midy à la ville de Gailhac, dioceze
d’Alby, seneschaucée de Tholose, maison de honeste femme Jeanne Enjalrande, vefve à feu
Anthoine Marmande, merchant en son vivant aulx faulxborgs dud Gailhac, regnant très chrestien
prince Henry par la grace de Dieu roy de France et de Navarre, par devant moy notaire royal
soubzsigné, presens les tesmoings soubz escriptz, costitué en sa personne Jehanne Naveche, vefve
à feu Barthelemy Laroche, habitant de Villeneufve, laquelle mettant en consideration les bons et
agreables plaisirs et services qu’elle a cy devant receuz et espere recepvoir à l’advenir de sire Jaques
Laroche, merchant dud Gailhac, son beau-frère, (f° 45) lequel despuis le decès de sond feu mary
l’auroict tousjours norrie, entretenue et secoreue à ses necessités et maladies qu’elle avoit heues et
l’auroict tenue vestue et chaussée, sans le secours duquel elle n’avoit moyen de se pouvoir norrir et
entretenir, eu esgard mesmement à son indisposition, estant elle impotente qu’elle n’a le moyen
pouvoir casy aller sur terre, de maniere que icelluy Laroche, sond beau-frere, l’a sy bien norrie,
choié et entretenue, la norrist, choist et entretient encores sy bien avec tant de soing et curiosité2
qu’elle declaire et confesse que sans luy elle seroit morte miserablement de fain, long tenps estoit
passé, par deffaus de moyens, d’aultent que toutz ses biens estoint, comme sont encores, induement
detenus et occupés par Maistre Gérauld Carrier, Loys Barthelemy et autres qui induement, comme
dict est, les tiennent. Pour lesquelz (f° 45 v°) costraindre à en laisser vuide possession, led Laroche,
sond beau frere, à ses frays, coustz et despens particulliers au nom de lad Naveche constituent et de
son volloir et consentement, voire à son instente priere et suplication, auroit mis en instence lesd
occupateurs en la cour de Monsieur le seneschal de Tholose ou son lieutenent en maintenue 1 desd
biens. Laquelle instence led Laroche, sond beau frere, auroit luy mesme poursuyvy à grandz frays
et despens qu’il auroit luy mesmes faictz et desborcés de ses propres et peculars 2 deniers, faict
plusieurs allees et venues tant à Toulouse, Gailhac que allieurs pendant le temps et espace de deux
ans que lad poursuitte et procès a duré, en quoy led Laroche, sond beau frere, avoit beaucoup frayé,
forny et despendu . Et qu’il convenoit encores fere plusieurs autres voyatges, (f° 46) frays et
fornitures pour l’execution de la sentence que sur ce procès avoit esté prononcée, ce que luy seroit
à elle inposible fere tant à cause de sad indisposition que de sa pouvretté. Et que Bertrand Navech,
son père, tant s’en fault que l’aye jamais voleue secorir ny aider que au contrere l’a il quictée et
laissée sans aulcun secours, ayant quicté sond père le present pays d’Albigeois duquel il c’est
absenté despuis long tenps. Pour lesquelles considerations et tant d’autres bons offices qu’elle ne
porroit pour le present expeciffier par l’apui qu’elle a receuz et reçoit journellement et ordinerement
dud Laroche, sond beau frere, et les agreables services qu’il luy faict et faict fere et qu’elle se promet
et espere recepvoir cy après, de son bon gré lad Jehanne Naveche vefve susd et de liberalle volonté,
sans autre induction, (f° 46 v°) aulcune costraincte ny subornation a donné et, par la tenur de la
present, donne aud sire Jaques Laroche, merchant dud Galhac habitant, sond beau frere present,
estipullant et aceptant pour luy, ses heretiers et successeurs à l’advenir par donnation faicte entre
les vifz à jamais vallable et yrrevocable, scavoir est toutz et chescuns les biens que luy sont tenus
et occupés par les sud Carrier, Barthelemy et autres desquelz est faict procès et contraversses contre
eulx en la cour de Monsieur le seneschal de Tholose et generallement toutz et chescuns ses biens
mubles et immubles, noms, droictz, voix et actions où que soyent et luy puissent competer et
apartenir de present ou pour l’advenir pour d’iceulx biens donnés par led Laroche donataire, ses
heretiers et successeurs, en fere et dispozer à ses plaisirs et volontés en la vye et en la mort. Desquelz
elle c’est desmyse et divestue et en a saizy (f° 47) led Laroche par le bail de la cede du present, se
costituent les tenir cy après les tenir (sic) en nom de precaire dud Laroche donataire jusques à tant
qu’il an ayt prinse la possession realle, actuelle et corporelle, le tout soubz les pactes et conditions
et reservations suyventes. Premierement, que led Laroche donataire sera tenu la norrir et entretenir
dans sa maison comme il a fait jusques à present, et la tenir vestue et chaussée d’abitz 8 selon sa
qualité. Davantaige, que advenent la fin de ses jours, lad Naveche porra dispozer de dessus sesd
biens de la somme de deux cens escus sol faisent six cens livres et icelle despartir et donner à quy
et comme bon semblaira à lad donatrisse, comme led Laroche sera tenu payer et bailher selon sad
disposition aux pacz et termes qu’elle (f° 47 v°) prefigera 9 par sad disposition. Et avec ce, lad
Naveche a faicte la susd present donation qu’elle a promis fere valloir, tenir, garder, aconplir,
observer et ne venir au contraire comme a faict aussy led Laroche donataire en ce que le conserne.
Et pour plus grande validité et corroboration de la present donation ont les parties voleu soict
insignuée et enregistrée ez actes et registres de la cour de Monsieur le juge d’Albigeois, siege de la
ville de Cordes, au ressort duquel lesd biens ou plus grand partie d’iceulx sont scitués. Et ausd fins
pour requerir et consentir à lad insignuation, les parties ont faictz et costitués leurs advocatz et
procureurs, scavoir lad Naveche Maistre Tossainctz Maignier licencié ez droictz et led Laroche
Maistre [ ] Vitalis aussy licencié, advocatz aud siege et autres praticans en icelluy, premiers
occupantz. (f° 48) Juré, en l’ame des costituens en la present, n’estre intervenu aulcun dol, fraude,
circonvention, costraincte ny subornation. Promettens agreer, tenir et observer ce que sur ce ils
feront, ne les revocquer ains indenpne les rellever, ellection de domicille et autres clauses
necessaires. Et pour les effectz et observation de la present, chescune des parties en ce que la
conserne ont obligés leurs biens presens et advenir que ont soubzmis à toutes rigueurs de justice et
l’ont juré, par vertu duquel serement ont renoncé à toutes exceptions par lesquelles porroint venir
contre la tenur du present instrument de donation duquel à la poursuitte du procès ay commis acte.
Ez presences de Pierre Andrieu, Barthelemy Caudesaigues, Pierre Bertrand, Jaques Marty, Mathieu
Bermond merchans de Galhac signés avec led Laroche donataire, lad Naveche ne scait et moy.
Signés : Laroche, Pierre Andrieu presant, Seguy notaire, Dechaudeseaux, Bertrand present, M.
Bermond, J. Martin.

