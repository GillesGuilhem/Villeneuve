De Rippis
L’an mil cinq cens huictante ung et le neufviesme jour du moys de octobre, en Alby et dans la
mayson episcopalle de Monseigneur le reverendissime evesque d’Alby dicte comunement la
Berbe, après midi, très crestien prince Henry par la grace de Dieu roy de France, de Polonhe et
grand duc de Lythuanie regnant, par devant Monseigneur le reverendissime Messire Julien,
archevesque de Medicis, evesque d’Alby, à la presence de moy notaire et tesmoingz soubz à
nommer, se seroyt prestanté (sic) Maistre Françoys de Ripis prebstre, vicaire en l’esglise cathedralle
d’Alby, bachillier ez droictz, gradué nommé, lequel dressant son dire à mondict seigneur le
reverendissime luy a dict et remonstré à sa notice que, de ses jours passés, le recteur de la cure
Sainct-Sauveur du lieu de Villeneufve d’Aubigeoys seroyt decedé1. Par quoy l’a sommé et requis
luy voler conferer lad cure et rectorie de Villeneufve comme estant deuement califfié, autrement et
à desin de ce a protesté d’en avoir recours au superieur. Auquel par mondict seigneur a esté
respondu qu’il y avoyt porveu, veue laquelle responce, la prenant par reffus, sans desister de sesd
protestations, a persisté en ycelles et en a requis acte estre retenue par moy notaire soubzsigné. Faict
ez presances de Guilhaumes Falcou et Anthoine de Plue cousturier, tesmoingz ad ce appellez yci
signés (sic), ensemble led de Rippis. Et de moy.
Signés : De Ripis, Deulmo notaire.
