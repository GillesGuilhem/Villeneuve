Aumaing de titre cleriqual pour Mestre Bartholomy Turiés escoulier a luy faict par Anthoine son
père.
Au nom de Dieu soit faict amen. Noutoire soit a toutz presens et advenir que l’an mil cinq cens
soixante ung et le dix huictieme jour de fevrier, reignant nostre soviran prince Charles par la grace
de Dieu roy de France, dans le lieu de Noalhe, mayson ou faict sa residence Maistre Jehan Salvy
prebstre dict Maseti, dioceze d’Alby et seneschaucee de Tholose, par devant moy notaire royal et
presence des tesmoingz baz escriptz, constitué en parsonne Anthoine Turiès vieulx, laboureur du
masaige de la Bosquerié, parroysse et juridiction de Villeneufve ez lesd dioceze et seneschaucee,
lequel a dict que le vingt sixiesme jour de may an susd 6, luy considerant la bonne devotion que
Mestre Bartholomy Turiés escoulier, son filz legitime et naturel, a de soy fere prebstre et venir aux
sacrés ordres de prestrize, luy auroit donné en tiltre cleriqual certain bien et pieces comme plus a
plain appert par icelluy tiltre, receu par Maistre Anthoine de Ruppe notaire de Villeneufve, comme
a dit. Et pour ce que du bien par luy, comme dit est, bailhé en tiltre cleriqual aud Bartholomy Turiés
son filz, comme il pance led Turiès son filz, causant l’exterelicté2 des biens de la terre, led Turiés
ne pourroit pas viure suyvent l’estat d’ung prebstre, a, de son bon gred, donné et donne de present
en aumentation dud tiltre cleriqual aud Bartholomy Turiés sond filz absent et moy notaire
soubzsigné pour luy, pour le devoir de mon office estipulant et aceptant, scavoir une piece de terre
assize au lieu dict a Fongouso, pertenense dud mas de la Bosquerié, contennent cinq cestayras terre
labourable ou envyron, confrontant avec la partison de la juridiction de Villeneufve et Cestayrols,
terre de Dardé Turiés, (f° 203) terre des heretiers de Anthoine Naudi de la Roque et terre de Salvy
Albert de la Barthe et autres confrontations avec ses entrees, yssues, arbres domenges et sauvaiges
et toutes autres choses a lad piece dessus par luy donnée aud Bartholomy sond filz appertenens,
sans y rien retenir sinon que led Turiès donnateur sera maistre de lad piece par luy aud son filz
bailhée en aumentation dud tiltre cleriqual, ensemble des autres choses par led tiltre cleriqual a luy
bailhées après la vye dud Bartholomy Turiés sond fils ou bien ces heretiers successeurs au cas que
led Bartholomy survivroit a luy. Laquelle piece dessus confrontee luy a bailhee quite de toutes
charges, reserve de tailhes et rentes directes et des arreyraiges d’icelles jusques au jour present de
laquelle est devesti et led Turiés sond fils par la note du present instrument de ses mains ez mains
de moy notaire bailhee en a investi et saysi. Prometant icelle luy fere valoir de revenu tous les ans
jusques a vingt cinq livres et luy en porter eviction et guerentie envers toutz et contre toutz que
question luy feront sur obligation et yppouteque de tous et chascungz ses biens meubles et
immeubes, presens et advenir, iceulx sommetant aux rigueurs des courtz de Monsieur le juge
tempourel de Monsieur d’Alby, juge d’Albigeois, senechal de Thoulouse et generallement de toutes
les courtz resourtissans au parlement dud Tholose. Et ainsin l’a juré aux sainctz evangilles Nostre
Seigneur. Par vertu duquel jurement a renoncé a tout droict, uz et coustume de quoy se porront
ayder a venir contre ce dessus. A ce presens, Anthoine Delpuech, laboureur du masaige delz Aliés,
consul dud Villeneufve, et Bertholomy Salvy, laboureur du masaige du Maset, parroysse et
juridiction dud Villeneufve. Lesquelz, moyenent serement par heux aux sainctz evangilles presté,
ont affermé lad piece dessus par led Turiès donnée aud Bartholomy estre dud Anthoine Turiès sond
pere et estre de valeur pour pourter toutz les ans de revenu la some de vingt cinq livres tournois,
quite de toutz travaux. Presens pour tesmoingz : Maistre Jehan Singlar prebstre, Anthoine de
Longueroque dict Teyssant, laboureur dud Noalhe et Ramon Girvays, escoulier de la Maurelhé,
parroysse dud Noalhe habitantz. Et de moy.

