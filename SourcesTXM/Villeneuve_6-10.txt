Marché faict entre entre (sic) les parrochiens de Sainct Estienne de Brés et Maistre Guillaume
Espinassolle fondeur.
L’an mil cinq cens septante un et le dix huictieme jour du moys de mars a Villeneufve d’Albigeoys,
seneschaucee de Tholose, regnant trés chrestien prince Charles par la grace de Dieu roy de France.
Personellement establys Pierre Dueymes vieulx, filz a feu Anthoine, du masaige de Lobre, parroisse
de Sainct Estienne de Brés aud Albigeoys, l’un des ouvriers ou marguilliers de l’oeuvre mage de
lad eglise Sainct Estienne de Brés, Maistre Jehan Molinier prebstre, Pierre Soquier, Anthoine
Monestier vieulx, filz a feu Jehan, les aulcuns des parrochiens de lad eglise Sainct Estienne de Brés
tant pour eulx que pour les autres parrochiens abssens d’une part et Guillaume Spinassolle, maistre
fondeur du lieu de Donazac habitant, d’autre part. Lesquelles parties, agreablement esd noms ont
faict marché et conventions comme s’ensuict, assavoyr que lesd Dueymes, Molinier, Soquier et
Monestier bailleront aud maistre fondeur quatre quintalz metail de jour en jour. (f° 102) Et led
maistre fondeur sera tenu leur faire deux cloches et les despartir en cadence de sonerye 9, estans
toutes deux oeuvrees du poix de quatre quintaulx en tout ou environ et le tout a ses propres coustz
et despens. Laquelle besoigne, il, maistre fondeur, sera tenu faire et parfaire bien et deuement entre
cy et la feste de Pasques prochain venant. Pour laquelle besoigne luy sera payé trente livres tournois,
c’est quinze livres tournois de jour en jour et les autres quinze livres tournois incontinent lad
besoigne faicte, a laquelle led maistre fondeur sera tenu y demeurer et estre dans un an et un jour
après venant de plainctes que y pouroyent seulement. Et s’il advenoict que lesd cloches, estant ausy
comme dict est ouvrees, feussent de plus grand poix que de quatre quintaulx, en icelluy cas lesd
parochiens seront tenus luy satisfaire le surplus du metailh et poix que s’y treuvera devantaige a
raison de quatre solz tournois pour livre sans aulcun dechet de fonte, sauf que lesd parrochiens luy
pouront rendre sy bon leur semble en spece de metailh ce que lesd cloches poiseront plus que de
quatre quintaulx, bon et merchant dans un moys aprés lad fonte faicte. Et ont promis et prometent
toutes lesd parties respectivement esd noms et chacune d’elles en ce que les concerne garder et
observer tout ce dessus et ne y contravenir soubz les obligations de leurs personnes et de tous et
chascuns leurs biens meubles et immeubles, presens et advenir, volant estre constrainctz par les
forces et rigueurs de toutes courtz, (f° 102 v°) scelz et juridictions tant spirituelles que temporelles
du present royaulme de France ou cognoissence en pouroict apartenir, avec arrestation de leursd
personnes comme importent. Renonçant à tous droictz, loix et remedes par lesquelz pouroyent venir
au contraire. Et ainsy l’ont juré aulx sainctz evangilles notre seigneur. Concedé et requis instrument.
Presens : Maistre Bertrand Rebieyre et Pierre Uxoyre prebstres dud Villeneuve et Jehan de Journés
dict Jehandet de Lobre, juridiction de Milhavet habitant. Lequel Rebieyre prebstre, l’ung desd
tesmoings, ensemble lesd Molinier et Spinassolle, les aulcuns desd parties scaichans escripre se
sont signés a la minute du present instrument et non les autres tesmoingz, moings lesd parties ne le
scaichant faire comme ont dict. Ainsy signes J. Molinier prebstre, G. Spinassolle fondeur, B.
Rebieyre cappela. Et moy, Laroche notere.
Marge inférieure : Le XIIIIe jour du moys de may mil Vc LXXI, le pacte de l’instrument, de
consentement desd maistre fondeur, Molinier prebstre, Pierre Dueymes, Eugeny Rossignol et Pierre
Bozinhac cousturier, les aulcuns desd parochiens, a esté cancellé. Presens : Bertrand Cesquière et
Luccas Bosquet dud Villeneuve. Et moy, Laroche notere.

