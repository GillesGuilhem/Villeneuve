De Barthellemy et Jalrandy
Aujourd’huy unzieme d’aoust l’an mil cinq cens nonante neuf, après midy, dans la ville d’Alby et
greffe de moy notaire royal soubzsigné, de ma presence et des tesmoingz soubz à nomer, establis
personnellement sieur Louis de Barthellemy borgeois de Villeneufve (f° 259 v°) d’Albigeois et
Jacques Jalrandy, merchant de Tholose, lesquelz ont dict et narré avoir eus plusieurs affaires
ensemble tant pour argent ou merchandises que led de Barthellemy a prins et emprumptés dud
Jalrandy auquel il avoit aussi balhées des bagues et autres choses en gage, tellement que ayant
despuis led de Barthellemy retiré lesd bagues et gaiges et faictz payemens de sommes aud Jalrandy,
ilz ont ce jourd’huy faict et arresté leur compte et par icelluy led de Barthellemy demure debiteur
et reliquataire envers led Jalrandy en la somme de seize escuz quarante soulz que icelluy de
Barthellemy a promis et promet payer aud Jalrandy ou à son mandement à la prochaine feste de
Toussainctz. Et moyenant lad somme de seize escuz quarante soulz, lesd parties sont au reste
demurés et demurent quictes l’une envers l’autre de toutz afferes et negosses qu’ilz ayent eu cy
devant à faire ensemble pour quelque cause ou occasion que se soit, demurant toutes promesses 1,
lettres de change, comptes et autres actes cancellés. Prometantz lesd parties respectivement, payée
que soit lad somme de seize escuz quarante soulz, ne rien plus demander l’une à l’autre pour raison
de ce dessus. Ains tenir, garder et observer le present instrument à obligation de leurs biens meubles
et immeubles, presents et advenir, qu’ont soubzmis aux rigurs des scelz des courtz temporelle,
royalle et viguerie dud Alby, scelz mages de Carcassonne et Tholose et autres requizes. Comme
l’ont juré aulx sainctz evangiles soubz les renonciations necessaires. Et octroyé instrument.
Presents : Jean Salles, praticien d’Alby soubzsigné avec parties et nullement 4 Jean Calvet d’Alby
que ne scait signer.
Signés : L. Barthelemy, Jalrandy, Salles. Et moy, Gorsse notaire.
En marge : Et le vingt deuxieme d’octobre l’an mil six cens ung, après midy, aud Alby, estably sieur
Jean Delhom, merchant dud Alby, lequel faizant pour led Jalrandy duquel il a dict avoir charge et
fera adviser, a confessé avoir receu dud de Barthellemy par les mains de François Blanc, porteur de
lad somme de cinquante livres. Et ce, icelle somme de cinquante livres contenue aud instrument de
laquelle l’a quitté envers led Jalrandy et luy fere canceller le present instrument en ce que contient
dette de lad somme et s’est signé sans prejudice des interestz et despans qu’il a dit avoir faictz.
Signé : J. Delholm. Et moy, Gorsse notaire.

