Testement de Maistre Ymbert Prunac prebstre
Au nom de Dieu soict. Scaichent tous presens et advenir que l’an de la nativité nostre Seigneur mil
cinq cens soixante huict et le vingt quatrieme jour du moys de decembre, trés chrestien prince
Charles par la grace de Dieu roy de France regnant, ou 1 masaige de Vaurs, juridiction du lieu de
Villeneufve d’Albigeois, dioceze d’Alby et seneschaucee de Tholose, ez presences de moy notaire
royal et tesmoings soubz escriptz, estably en personne Maistre Ymbert Prunac prebstre dud
Villeneufve, lequel agreablement (f° 334 v°) estant couché en ung lict dans la maison de Philippe
Roques vieux son nepveu, laboreur dud masaige, en ses bons sens, memoire et perfecte
cognoissance, jacoict ce qu’il soict detenu de certaine maladye corporelle comme il a dict, aprés
soy estre signé du seing de la croix et avoyr recomandé son ame a Dieu le pere, le filz et le sainct
spirit et a la benoicte vierge Marie, sainctz et sainctes de paradis, a faict et ordonné son dernier et
noncupatif testement comme s’ensuict. Premierement a voleu et ordonné aprés la separation de ses
ame et corps, s’il decede oud masage de Vaurs, estre enterré dans l’eglise Nostre Dame de la
Gravelle et pour ce a donné et legué a la reparation d’icelled eglise vingt solz tornois payables dans
l’an aprés sond decés. Et s’il decedoict oud Villeneufve, veult estre enterré dans l’eglise Sainct
Saulveur dud lieu et pour ce, led cas advenant, a donné et donne a la reparation d’icelle deux livres
tornois dans lesd (sic) an aprés sad mort payables et a ses sepelture, novene et bout de l’an, veult
estre appelles a chascun desd troys jours trente prebstres et a chascung donne par chascune foys
deux solz tornois et a sad sepelture, veult une torche du poix d’une livre et que le mesmes jour soict
donné et distribué aulx (f° 335) pouvres Nostre Seigneur ung pain poisant vingt cinq livres. Plus a
legué et donné a chascun bassin et lumaire de lad eglise Sainct Saulveur dud Villeneufve ung sol
tornois par une foys tant seulement payable dans l’an aprés sond decés. Plus a donné et legué aulx
prebstres de la table de purgatoire genralle des eglises de Villeneufve et Milhavet, ceulx que y sont
a present et seront a l’advenir, pour la fondation d’ung obit 6 perpetuel de messes une eymine bled
mossole, bon, beau et merchant a mesure dud Villeneufve payable annuellement au jour et feste de
la Magdalene oud Villeneufve pour laquelle eymine bled veult et ordonne que lesd prebstres soyent
tenus, chascune annee tel jour qu’il mora, celebrer en une desd eglises de Villeneufve ou la Gravelle
ou il sera enseveli une messe en haulte voix des mortz 7 pour le salut et remede de l’ame d’icelluy
testateur. Et quant ses herities universelz soubz nommes s’en vouldront descharger de lad emyne 9
bled moyenant dix livres, que baillent ausd prebstres, en seront quictes. Lesquelles dix livres tornois
lesd prebstres seront tenuz mettre et employer en profict perpetuel pour la conservation et
entretenement dud obit. Plus a donné et legué au bassin de purgatoyre de lad eglise (f° 335 v°)
deux robbes qu’il a, drap de bureau ou gris, ensemble deux chemises des melhures qu’il aye. Et a
dict led testateur avoyr esté par plusieurs foys induict et subourné par Maistre Marcial Molinier
d’Alby, soy disant de la novelle pretendue religion, a faire donation a sire Bertrand Rouch,
merchant dud Villeneufve, d’une maison qu’il testateur avoict oud Villeneufve et ou lieud al Grés,
confront avec la maison et jardin dud Rouch, maison et jardin de la chapp[elle]nie des Journés et
avec le Grés ou rue publicque dud lieu. Luy disant led Molinier luy disant led Molinier (sic) que
s’il donoict lad maison aud Rouch, icelluy Rouch le garderoict et conserveroict luy et son bien de
ceulx de la novelle pretendue religion, tellement qu’il ne y auroict aulcung que luy portast aulcun
domaige et luy feroict beaucoup de bien. Et causant les urgeans affaires survenuz au present pays
par les prinses de beaucoup de villes et villaiges faictes par les sedicieulx et rebelles et que led
testateur n’auroict moien de soy garder ne conduire luy ne son bien, obstant son ancien aaige,
mesmes craigniant d’estre prins, masacré et tué par lesd sedicieulx comme plusieurs autres, auroict
(f° 336) obey au voloyr dud Molinier. Et ce faisant, passé instrument de donation aud Rouch de
lad maison prins et receu par Maistre Guillaume Boyer, notaire de Cestairolz. Et ce faict, icelluy
Rouch en auroict envoyé led testateur sans ayde, conseil ne faveur et n’auroict despuis tenu ne faict
aulcun conte de luy. Pour ses causes, icelluy testateur a cassé, revocqué, aneantit et anullé lad
donation faicte comme dict est avec dol, lezion et fraulde et frustratoyre, declarant ne voloyr qu’aye
aulcune esficace ne valeur, ains dés a present et expressement la casse, revocque, aneantist et anulle
par la teneur du present instrument de testement. Plus a donné a Helix Yssarde, sa niepce et fille a
feu Jehan masaige de Foissenx, juridiction de Chasteauneuf de Bonefos la somme de douze livres
tormois, a ce inclus six livres tornois par led testateur a lad Yssarde sad niepce deus et lesd douze
livres veult luy estre payes dans deux aprés le decés dud testateur. Plus a donné et legué a Biatrix
Prunague sa seur et veufve dud feu Jehan Yssard dud masaige de Foissenx un jardin, situé ez
apertenences dud masaige, par led testateur dud Jehan Yssard sond beau-frere acquis, limité et
confronté a l’instrument de l’acquisition retenu par feu Maistre Antoine de Ruppe notaire
(f° 336 v°) quant vivoict dud Villeneufve les an et jour y contenuz pour en jouyr par lad Biatrix
Prunague la vye durant d’icelle tant seulement, aprés le trespas de laquelle veult que led jardin
apartienne a la susd Helix Yssarde sad niepce pour en disposer a toutes ses libertes. Et oultre ce, a
donné et legué a lad Prunague sad seur deux demis carthes bled mossolle par une foys a la
Magdalene aprés le decés dud testateur payable. Plus a donné et legué a Catherine Yssarde femme
dud Philippe Roques pour les bons services que luy a faictz une coete garnye avec plume 3 et une
couverte lict ou il testateur couche presentement. Plus a donné et legué a Maistre Jehan Flotard
prebstre dud Villeneufve ung sien breviaire qu’il a avec grosses lettres et avec ce, a faictz les susd
legataires ses herities particuliers et que ne puissent rien plus demander sur ses biens leur imposant
silence perpetuelle. Et en tous ses autres biens meubles et immeubles, droictz, voix et actions,
presens et futurs, a faictz et ordonné et de sa propre bouche nommés ses heritiers universelz et
generelz Philippe Roque vieux, filz a feu Henric et Ymbert Prunac, filz de feu Jehan, ses nepveus
dud masaige de Vaurs par esgalles portions pour en faire et disposer (f° 337) a toutes leurs volontes,
ormis qu’il testateur veult et ordonne que, des biens par luy dud Roques l’un de ses conheritiers
acquis, que led Prunac, autre conheritier, ne y puisse rien demander, ains qu’apartiennent aud
Roques ny aussi que led Roques ne puisse rien demander ez biens par led testateur dud Prunac
conheritier susd acquis, ains veult qu’apartiennent aud Prunac. Et que soyent tenus payer tous les
susd legatz et charges de son heredité esgallement, volant le present estre son dernier testement. Et
par icelluy a casses, revocques et anulles tous autres testemens, codicilles et donations et autres
dispositions qu’il a cy devant faictes. Et veult et ordonne que valhe par testement et, sy n’estoict
valable par lad voye, que valhe par donation faicte a cause de mort ou par tout autre moien
quelconque que pourra valoyr de droict. Et a prins et requis les tesmoings soubz nommés de luy en
porter tesmoniage. Et moy notaire soubzsigné d’en retenir et expedier instrument. Ce que ay faict
en presence de Ramond et Brenguier Molinier fraires, Bertrand Souppar, Pierre Galibert, Michel
Delsol, Guillaume Souppar, laboreurs dud masaige de la Cabespanyé juridiction dud Villeneufve et
Stienne Lanause, laboreur aussi dud masaige de Vaurs habitant quy ont dict ne se (f° 337 v°) scavoyr
signer, bien led testateur quy c’est signé a la minute du present instrument. Ainsy signé Maistre
Ymbert Prunac. Et moy, Laroche notere.

