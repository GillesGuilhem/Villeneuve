B. Rouch achapt
Sachent tous presens et advenir que l’an mil cinq cens septante troys et le vingt septieme jour du
moys de mars, trés chrestien prince Charles par la grace de Dieu roy de France regnant, dans la cité
d’Alby, seneschaucee de Carcassonne, ez presences de moy notaire royal et des tesmoingz soubz
nommés establys en leurs personnes Anthoinete Vastriés vefve de Gerauld Delmon du lieu de
Villeneufve d’Albigeoys, d’une part et Ramond Cambard dud Villeneufve, d’autre part. Lesquelles
parties, de leur bon gré pour eulx et leurs successeurs a l’advenir ont faict l’eschange et permutation
des pieces et possessions comme s’ensuyt. C’est que lad Vastriés pour elle et les siens a baillé en
eschange et permutation aud Cambard y present pour luy et pour les siens estipulant ung dehault de
maison avec le degré1 et entree pour le service dud dehault de maison, scitué aud lieu de Villeneufve
et que se confronte avec le dessoubz de la maison de Brenguier Bonhol meneschal dud lieu, maison
dud Cambart, patus des hereties de Jehan Raucolles, maison de Pierre Vastriés dict Pierrage et patus
appellés lo grés dud lieu et avec toutes ses autres confrontations sy en y avoict de melheures ou plus
vrayes que les susd avec toutes ses autres entrees, droictz, servitutz et apertenences, quicte de toutes
charges et succides jusques au jour present, sans y faire aulcune retention que de la censive
annuelle sy aulcune a acoustumé en donner, soy purgeant par serement presté aux sainctz evangilles
ne scavoir declairer le seigneur directe ny lad censive. Et ledict Cambard pour recompance 4 dud
dehault de maison pour luy et les siens a baillé en eschange et permutation a lad Vastriés, y present
pour elle et les siens estipulante, ung dehault de maison scitué dans le chasteau dud Villeneufve que
se confronte avec le dessoubz de la maison de Pierre Rigaud vieulx et autre dessoubz de maison de
Huc Tieyrés et Berthellemy Rigaud son gendre et d’ung cousté avec le dehault de la maison des
hereties de George Salvy et de Geraud Pausié et des hereties de Martial Rebiere (f° 166) et avec la
maison des hereties de Bernard Rocquete et avec la rue publicque et avec toutes ses autres
confrontations sy en y avoict de melheures ou plus vrayes que les susd, avec toutes ses autres yssues,
droictz, servitutz et apertenences, quicte de toutes charges et succides jusques au jour present sans
y faire aulcune retention que de la censive annuelle sy aulcune a acoustumé en donner, soy purgeant
par serement presté aux sainctz evangilles ne scavoir declairer le seigneur directe ny lad censive. Et
pour ce que led dehault de maison et degré par lad Vastriés baillés en eschange aud Cambard sont
de plus grand valleur que le dehault de maison par led Cambard baillé en eschange a lad Vastriés, a
esté accordé que pour toute lad plus grand valleur led Cambard baillera et delivrera a lad Vastriés
la somme de tretze livres six soulz tournois. Duquel pris de tretze livres six soulz tournois led
Cambard a illec baillé, payé et delivré a lad Vastriés reallement en presence de moy notaire royal et
des tesmoingz soubz nommés huict livres six soulz en troys escuz pistolletz et monoye. Et les cinq
livres tournois restans, led Cambard du volloir et consentement de lad Vastriés a promis et s’est
chargé payer pour elle a Brenguier Bonhol, meneschal dud Villeneufve, auquel lad Vastriés a dict
estre debiteresse en lad somme de cinq livres tournois payables a la prochaine feste de la Magdalene,
moyennant instrument receu par Maistre Berthellemy Laroche, notaire dud Villeneufve, les an et
jour y contenus. Promectant led Cambard tenir quicte lad Vastriés desd cinq livres tournois envers
led Bonhol et l’en relever indanpne et de tous despens, dommaiges et interestz que, passé led terme,
elle en porroict souffrir et endurer. Et moyennant lad somme de tretze livres dix soulz tournois, lesd
parties se sont contantees desd pieces eschangees, promectant ne soy rien plus demander sur ycelles,
combien que a present ou a l’advenir y eust plus grand valleur. Laquelle aud cas quelle que soit,
lesd parties ont donnee l’une a l’autre par donnation faicte entre les vifz yrrevocable, se sont
divestues et despolhees lesd parties respectivement desd pieces eschangees et s’en sont investues
l’une a l’autre par la tradition de la note du present instrument, soy constituans les tenir l’une partie
(f° 166 v°) au nom de l’autre. Et aussy ont promis soy fere valloir, jouir et tenir lesd pieces
respectivement eschangees et s’en porter aulcune guerentie et legitime deffence envers et contre
tous en et hors jugement au possessoire et petitoire en principal, despans, dommaiges et interestz
que s’en pourroient ensuivre. Et pour ce dessus fere et observer, lesd parties en ont obligé et
yppothecqué l’une envers l’autre et au contraire especiallement et par exprés lesd pieces eschangees
et generallement tous et chascuns leurs autres biens meubles et immeubles, presens et advenir, aux
forces et rigueurs du seel auctentique de la viguerie dud Alby, mages de Carcassonne, Tholose et
petit de Montpellier, volant estre constrainctz par les cortz temporelle et royalle dud Alby et
d’Albigeoys et ordinaire dud Villeneufve d’Albigeoys par prinse et saisyment desd biens, vendition
d’iceulx en l’inquant public, avec arrestation de la personne dud Cambard. Et ainsin l’ont juré aux
sainctz evangilles. Et ont renoncé a toute deception, dolosité, force, craincte et constrainte, a toute
erreur de compte, a toutes feries de moyssons et vandanges, a toutes impetrations de lettres
d’annal, quinquennal, cession de biens et autres lettres de grace et de respict et lad Vastriés a renoncé
aux droictz et yppothecques de son douaire et a tous droictz et loix en faveur de femmes institués
et generallement a toutes exeptions et renonciations de faict et de droict en ce necessaires. De quoy
a la requisition desd parties par moy notaire royal soubzsigné a esté retenu instrument. Ez presances
de Jehan Parys et Ramond Fornalés, chaussatiers dud Alby et Jehan Mercié dict Jantet, filz de feu
Estienne du masaige de la Calcadié juridiction dud Villeneufve d’Albigeoys, lequel Mercié
tesmoing et parties ont declairé ne scavoir escripre ny signer et les autres tesmoingz se sont
soubzsignes.
Signés : Parys, Ramond Fournalés. Et moy, Gorsse notaire.

