Bertrand Navech procuration
L’an mil cinq cens quatre vingtz quinze et le huictiesme jour du mois de mars, dans ma boutique au
Bout du Pont d’Alby, avant midy, a esté estably en sa personne Bertrand Navech du masage de
Rastolhieres, consulat de Villeneufve et à present habitant au masage de Labathude, juridiction de
La Garde en Quercy, qui a dict que Loys Barthellemy dud Villeneufve, ayant proietté1 de luy avoir
tous ses biens, il auroict treuvé moien d’extorquer de luy plusieurs obligations de diversses sommes
qu’il luy faisoict recognoistre à divers personnages amys dud Barthellemy et ores que les contractz
de prest contiennent realle numeracion. Si est ce qu’il n’en a jamais receu la mailhe 2. Pour le
payement desquelles sommes led Barthellemy auroict constraint led Navech luy vandre tous et
chescuns les biens qu’il avoict en la juridiction dud Villeneufve de notable valleur, resultant par
deux instrumens receuz comme a dict par Maistre Jacques Pelissier notaire les an et jour y contenus.
Les fruictz desquelz biens led Lois Barthellemy auroict prins et culhis soubz pretexte desd vantes,
exedans lesd fruictz en valleur de plus de deux cens escus et après auroict treuvé moien de traduire
led Navech, homme simple, rustique et lors en mariage au pais de Quercy où il est residant à present
avec une extreme pauvreté et indigence. (f° 46 v°) Desquelz contractz de dettes et vantes il
vouldroict demander la cassation comme frauduleux et plains de lezion. Et sur ce qu’il n’a moien
d’arrester en ces cartiers pour l’execution de ses intentions, à cestes causes led Navech de son bon
gré a faict et constitué son procureur Maistre Raymond Seré, praticien dud Alby y absent comme si
estoict present, pour et au nom dud constituant impetrer lettres roiaulx de la chancellerie de
Tholose, dressantes en la court de Monsieur le seneschal dud Tholose ou par devant tel autre juge
que besoing et requis sera et par icelles demander la revizion tant desd contractz de debtes et
obligations que desd vantes comme faictz et passés par dol, fraude, lezion et circonvention 2 et
ensuitte d’icelles faire tous actes recquis et necesseres comme le mesmes constituant fairoict ou
faire pourroict si present en personne y estoict, ores le cas requist mandement plus especial, donnant
puissance à sond procureur de substituer ung ou plusieurs procureurs, eslizant son domicille en la
personne de sond procureur ou de ses substitués. Et au cas led Barthellemy amyablement voldroict
faire raison aud constituant, il a donné puissance à sond procureur d’acorder, remectre et
compromectre à arbitres et de ce qu’il acordera ou remectra, en passer tous actes et contractz
necesseres, promectant led constituant avoir agreable ce que par sond procureur sera faict et negotié
(f° 47) et ne le revoquer. Ains indempne le rellever soubz obligation de ses biens qu’a soubzmis à
toutes rigueurs de justice et ainsi l’a juré aulx sainctz evangilles etc. Renonçant à toutes
renonciations necesseres et actions, procurations. Presens : Maistre Anthoine Tinel praticien dud
Alby et Darde Serres dud Bout du Pont, soubzsigné led Tinel, et led Serres et constituant ont dict
ne scavoir escripre ny signer.
Signés : Tinel tesmoin et moy, Gausserand notaire.

