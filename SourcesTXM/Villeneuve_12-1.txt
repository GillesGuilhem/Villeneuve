Estat faict par nous, (renvoi : seigneur de Villeneufve, chevalier de l’ordre du roy, gouverneur et
commandant pour sa majesté en l’absance de Monsieur le mareschal de Dampville 1 et du seigneur
de Joyeuse en ce pays d’Albigeois), a Maistre Jean de Lavedan 2, receveur du diocese d’Alby, du
nombre des cappitaines et arquebuziers qu’est besoing de soldoier et tenir en garnison en ce
dioceze et ez lieux cy aprés declairés a la solde contenue en cedit estat et pour ce present moys de
de (sic) jung comme s’ensuyt.
Au lieu de Villeneufve, de Cordes, y avons ordonné quatre soldatz, pour ce … XXIIII livres.
Le sixieme novembre mil Vc LXX ou lieu de Villeneufve d’Albigeois, personellement establys
Guillaume Heliés, Philippe Rivat, Arnauld Bru et Ramond Cambard, jadis consulz dud
Villeneufve, lesquelz agreablement tous quatre ensemble et chascun d’eux en seul pour le tout, sans
discution ne division, esd noms ont confessé avoyr receu de sire Jehan de Lavedan, recepveur du
dioceze d’Alby, par mains de George Capus, exacteur dud Villeneufve y present et acceptant, la
somme de vingt quatre livres tournois pour la monstre des quatre soldatz qui feurent ordonnés a
tenir garnis oud Villeneufve aulx despens du dioceze et pour le payement du moys de jung dernier.
De lad somme de vingt quatre livres le quittent et concedent la presente en vertu de laquelle, sy
autre acquict en avoict esté faict pour raison de ce, demeure cancellé. Presens : Guillaume Rigauld
de Castanet et Jehan Delmon filz a feu Jehan de Milhavet. Et moy. Signé : Laroche notere.

