Scaichent tous presans et advenir que l’an de grace mil cinq cens quattre vingtz seitze et le lundy
dix huictieme jour du mois de novembre, environ l’heure de midy, regnant très chrestien prince
Henry, par la grace de Dieu roy de France et de Navarre, au devant la porte de l’eglise Sainct
Saulveur du lieu de Villeneufve au dioceze d’Alby et seneschaucée de Tholose, par devant Monsieur
Maistre Pierre Barrassy prebstre, prieur de Monsalvy en mesme dioceze, en presences de moy
notaire royal et des tesmoingz soubz nommés, s’est presanté personellement Maistre François
Labatut, prebstre de la ville de Tholose, quy a dict avoir obtenu provision apostolique de la cure et
rectorie de lad eglise Sainct Saulveur de Villeneufve et ses annexes ainsin qu’appert de la signature
expediée en court de Rome in forma gratiosa en datte à Rome, apud sanctum Marcum, pridie
nonas septembris anno quinto qu’estoit le quattrieme du mois de septembre dernier passé, sur
laquelle signature il auroit obtenu lettres royaulx de la chancellerie de Tholose pour estre receu en
vertu d’icelle à prendre pocession de lad rectorie, fruictz, proffitz, revenus et esmolumens d’icelle
sans pour ce pouvoir encorir vice d’intrusion suivant l’adresse desquelles lettres par Monsieur de
Borrassol plus ancien conseiller et magistrat presidial en la seneschaucée (f°) de Tholose auroit esté
procedé à la veriffication de lad signature avec Bacquiers à ce expertz et par son ordonnance du dix
septieme octobre dernier auroit esté permis aud Labatut en vertu de lad signature de prendre
pocession de lad rectorie par incapacité et indeue detention de Maistre Claude Michel 4. Toutes
lesquelles actes il a originellement exhibées aud Barrassy et l’a requis de le voloir mettre et installer
en la realle, actuelle et corporelle pocession de lad rectorie et esglise parrochielle Sainct Saulveur
de Villeneufve et ses annexes, fruictz et proffitz, revenus et esmolumens d’icelle. Lequel Barrassy,
aiant veu les susd provisions et d’icelles faict fere lecture par moyd notaire en presence desd
tesmoings, auroit offert fere son debvoir. Et ce faisant, auroit prins par la main led Labut (sic),
icelluy conduit et fait entrer dans lad eglise Sainct Saulveur de Villeneufve et après l’aspertion de
l’eau beniste l’auroit mené au devant le grand autel où ilz se seroient miz à genolz et aiant faicte
leur oraison à Dieu, led Labatut auroit baisé led autel. Et ce fait, led Barrassy luy auroit presanté
ung libre missel estant sur le pulpitre quy est au coeur de lad eglise dans lequel led Labaltut (sic)
auroit leu et après l’auroit (f°) conduit aux fons baptismales de lad eglise que led Labatut auroit
parelliement avec toute humilité et reverance baisées. Et encore en signe de lad pocession auroit
sonné une petite cloche estant en lad eglise. Si auroit led Labatut promis et juré ez mains dud
Barrassy executeur d’estre et demeurer fidelle et obeyssant à la sainte eglise, observer et garder les
commandes, sentences et censures d’icelle et de son prélat, servir à lad cure et eglise de Sainct
Saulveur dont il est proveu, procurer l’utilité d’icelle et tout autrement comme est requis et
acostumé. Et par les susd actes led Barrassy a dict et declairé avoir mis et installé led Labatut en la
realle, actuelle et corporelle pocession de lad rectorie et eglise parrochielle Sainct Saulveur de
Villeneufve (renvoi : et ses annexes), fruictz, proffitz, revenus et esmolumens d’icelle. De quoy,
icelluy Labatut recteur a requis acte en estre retenue par moy notaire royal soubzsigné. Presans en
tout ce dessus : Maistre Geraud Vitalis praticien d’Alby soubzsigné avec lesd Labatut recteur et
Barrassy executeur, Ysarn Bascoutry blanchier dud Alby, Jean Dalmon et Geraud Gairard dud
Villeneufve ne scaichant escrire.
Signés : P. Barassy, F. Labatut prebstre, Vitalis et moy, Pelissier notaire.

