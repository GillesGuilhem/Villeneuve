(20 septembre 1411-20 septembre 1412).
(f° 28 v°) Item paguiey a IIII deldig mes de abrial a Guilhem de Las Fargas per portar una letra
clausa de part dels senhos cossols d’esta vila als cossols de Rialmon que fezesso aparelhar totas
lors gens que, quant om los mandera per anar al seti que se devia metre a Vilanova, fosso totz
prestz, tres sous nou denies... 3 s. 9 d.
Item paguiey lo dig jorn a Guilhem Guibaut que avia pagat a Johan Gausion de Santa Crox per
porta[r] una letra clausa (f° 29) ad alcuna quantitat de comuns que era a Malluoc, que no se
partiguesso d’aqui per tal que fosso presentz quant se meyra lo seti a Vilanova 7, per lo vi, detz
denies... 10 d.
Item paguiey a VI del mes de abrial de Stene de Saubieyra que avia portada una letra clausa de part
dels senhos cossols de Corduas als cossols d’esta vila que lor plagues de scriure si era lor ententa
de trametre gens a Vilanova per metre lo seti, X denies... 10 d.
Item paguiey a VII del mes de abrial a Guilhem de Lavila, de Galhac, que avia portada una letra
clausa de Mossen de Monbru Monbru (sic) que hom se aprestes per anar al seti de Vilanova dos
sols sieys dinies... 2 s. 6 d.
(f° 90) Mesa he despens fag per causa del seti mes en lo loc de Vilanova he per aquels que la ero
anatz en nom he per la viela d’Alby losquals lay anero lo venres mati a VIII del mes de abrial
l’an mil CCCCXII.
Premieyramen mesa de pa.
Paguiey lo venres a VIII de abriel l’an mil CCCCXII a Peyre Andrieu pancossier per X michas,
cascuna de II denies, que foro agudas d’el lo dig jorn per portar al dig seti a las gens que la ero
d’esta vila vint d... 20 denies.
(f° 90 v°) Item le sabde seguen a IX del dig mes d’abriel foro may portadas a las gens de la viela
d’Alby que ero al dig seti XIIII saquadas de pa, loqual pa les gens de la viela lo donero.
Mesa facha per vi que fo portat al dig seti.
Primieyramen paguiey a VIII del mes de abriel l’an mil CCCCXII a Peyre de la Vouta per II pipas
de vi que foro compradas he agudas d’el, lasquals foro tramezas 1 he portadas a las gens de la viela
que ero al dig seti de Vielanova entre dos jorns, a for per pipa de vi 2 V liuras XII sols VI denies,
monta onze liuras V sols.
(f° 91) Mesa he despens fag per diversas causas que foro tramesas al dig seti de Vilanova.
Primieyramen paguiey a VIII de abrial l’an mil CCCCXII a Anthoni Dolhac merchan per cent
clavels baradors que foro preses d’el he trameses al dig seti de Vilanova tres sols … 3 s.
Item paguiey may al dig Anthoni Dolhac per XLI liuras de fer que foro presas d’el per liar las
bombardas am lo fust e seti que ero assetiadas, a for la liura de III denies, monta tretze sols hueg
denies...13 s. 8 d.
Item paguiey may lo dig jorn a Ramon Garnal per I ple sac de carbo de garic que fo pres d’el per
portar al dig seti quatre sols … 4 s.
Item paguiey a Guilhem Beffara per XII pechiers de terra he XVI veyres sembles que foro agutz
d’el per portar al dig seti lo dig jorn.
Item paguiey lo dig jorn a Guilhem Guitbaut per una agulha bascarenca he per fiel que fo pres d’el
per coze las boquas de las sacas am que se portet lo pa al dig seti set denies... 7 d.
Item paguiey ad Arnaut Salvi per II liuras mieja de salpetra he mieja liura de solpre viu que fo pres
d’el a VIII de abriel per Mestre Anthoni Boyer he Guilhem Guitbaut cossols per metre he mesclar
am las autras polveras que ero stadas portadas de Tholoza per Mestre Peyre Pueg am que fezes
om trayre las bombardas al dig seti, a for la liura de XII s. VI d., monta trenta set sols VI d. 37 s.
6 d.
Item paguiey may al dig Arnaut Salvi per III liuras de salpetra et de solpre vieu que foro agutz d’el
a IX del dig mes per far may polveras, a for la liura de [ ].
(f° 91 v°) Item paguiey li may per VI liuras de salpetra et I carto de solpre vieu que foro preses d’el
a XII del dig mes per far may polveras per far trayre las bombardas, a for la liura de XII s. VI d.,
monta [ ].
Item paguiey li may per III cartos de solpre vieu que fo may pres d’el lo dig jorn ad obs que dessus
a for que desus [ ].
Item paguiey al genre de Pos Galaup per dos saxs de aluda en que foro mesas las polveras d’avan
dichas quinze d. 15 d.
Item paguiey lo sabde a IX de abriel a la molher de Marc Guiraut per XIII liuras de fromatges vielhs
que foro agutz d’ela per la ma de Arnaut Yssairas he tramesas al dig seti, la liura de X d., monta …
11s. 8 d.
Item paguiey a Huc Viguier merchan per XIIII liuras de carn salada que foro agudas d’el a X de
abriel per la ma de Arnaut Yssairas per portar al dig seti, a for la liura... VI s. mieja.
Item paguiey a Ramon Ros per carn de moto e de vedel que fo pres d’el lo dimergue a X de abriel
per Johan de la Broa he an Salvi de Montagut que monta per portar al seti… 20 s.
Losquals li defalquiey de so que devia de la taula del masel del terme de Pascas.
Item paguiey lo sabde a IX de abriel a Huc Viguieri per II liuras de bogia que foro agudas d’el per
portar al dig seti, a for la liura de III s., monta 6 s.
Item paguiey may per IIII lardieyras … 20 d.
Item paguiey a Johan Malinaut per XXIIII pechies de tera he XII scudelas 4 he IIII cops de fust he
IIII botelhas de tera he I desc gran que foro trameses a las gens de la viela que ero al dig seti lo dig
jorn setze sols … 16 s. [ ].
(f° 92 v°) Item paguiey lo lus a XI de abriel a Guilhem Guitbaut per II liuras de solpre en cano que
fo comprat d’el he trames al dig seti, a for la liura de XII d., monta 2 s.
Item paguiey li may al dig Guilhem Guitbaut per I cabas que fo comprat d’el en que fo mes lo dig
solpre... 6 d.
Item paguiey per la ma de Peyre Jolia per una lardieyra que avia comprada per liar alcus pas grans
que ero statz donatz he amassatz per la viela per trametre a las gens de la viela que ero al dig seti
he per I trosset de corda per liar las saxs en que fo portada la sivada que avia donada lo prevost de
Sanct Salvi per tremetre al dig seti… 6 d.
Item paguiey may lo dig jorn a XI de abriel al dig Peyre Jolia per una eymina de sivada que foc
aguda d’el he tramesa al dig seti quatre sols… 4 s.
Item paguiey a Johan Delpueg, affanayre, per I jornal que avia estat enmenar las bestias de frayres
menous al seti de Vilanova cargadas de palomais a XII de abrial dos sols … 2 s.
Item paguiey a B[ernat] Palafre per una carela decendedor de balesta que los senhors cossolz avian
malevada de Marc Guirart per baylar a B. Terondel quant anet al seti de Vilanova e lo dig B[ernat]
l’avia perduda al dig seti tres sols VIII denies …..3 s. 8 d. [ ].
(f° 93) Item paguiey a XV del mes de septembre a Johan Baldoy alias Bovina per V jorns que avia
vaquat am sos II saumies per portar II pipas de vi que foro de Peyre de la Vouta a las gens d’esta
viela que ero al seti de Vilanova so es assaber le venres a VIII, el sabde a IX del mes de abrial l’an
dessus, el lus, el mars seguens, per porta una pipa de vi del ostal de Mossen Viguie d’Alby a las
dichas gens que ero al dig seti de Vilanova he lo mecres paguen per tornar la farda que era al seti,
de may que tornet una de las bombardas sobre la I saumier he sobre l’autre vi en oyres 4, a for per
jornal de VI sols III denies, monta… 31 s. 3 d.
Item paguiey a Peyre Causieyras per I piquo que fo agut d’el he trames al dig seti de Vilanova he
lay se perdet dos sols VI denies … 2 s. 6 d. losquals li rebatiey de so que devia per causa del acordi.
Item paguiey a Johan Delluc, afanayre, per I piquo que fo agut d’el he trames al dig seti de Vilanova
que lay se perdet, losquals li rebatiey de so que devia de resta del ces, segon que apar avan en lo
presen livre en la presa del cesses de la malautia III sols VI denies … 3 s. 6 d.
Item paguiey a Peyre de Longuayro, fustier, per hun martel et hun escalpre 7 et doas taravelas que
foro presas d’el e tramesas al seti de Vilanova, lasquals doas se perdero al dig seti, segon que lo dig
Peyre affermet am sagramen hueg sols nou denies... 8 s. 9 d. en so que los li rebatiey [ ].
Item paguiey a Johan Debarc, fustier, per doas taravelas que perdet al seti de Vilanova segon que el
affermet am sagramen sieys sols … 6 s.
(f° 93 v°) Item paguiey a Bernat Padiers per hun fust que pres d’el Johan Debarc, fustier, per far
albries a las bonbardas que fo extimat per lo dig Johan a tres sols det denies … 3 s. 10 d.
Item paguiey als homes que avian fag lo carbo del albar ad obs de far trayre las bombardas per la
ma de G[...] … 20 d.
Item paguiey a Guilhaumes Garisso, barbier, per X liuras de cambes de bergonha 2 que era anat
quere a Rialmon de mandamen dels senhors cossols per far cordas a las balestas de la vila, setze
sols hueg denies … 16 s. 8 d.
Item paguiey may al dig Guilhaumes Garisso per las fazeduras 3 de una balesta de assier que
trinquet al seti de Vilanova on era anat de mandamen dels senhors cossols per la ma de Bernat
Boysso, deza nou sols tornes … 19 s.
Item paguiey a Bernat Boier, merchan, par hun quintal e sieys liuras de fer de plata que fo pres d’el
per far selclar la hun cano de la bombarda laqual selclet Ramon de Rossilho, fabre, trenta e quatre
sols … 34 s. [...].
Item paguiey may al dig Bernat Boier per dos jornals de homes que avian estat enmesclar la dicha
caus am lo dig mortier e per afarar de far lo dig mortier, sinc sols tornes … 5 s.
(f° 94) Item paguiey may al dig Bernat Boier per quatre quintals de fer que los senhors cossols avian
agutz d’el e fag far una quantitat de picas e de pes de cabras 8 quar en ayssi lo avia mandet als digs
senhors cossols mosenhor lo governador del Dalfinat que fezesso far una gran quantitat de picas e
de pes de cabras, monta sieys liuras... 6 l.
Item paguiey a Mestre Pos Combetas per una balesta de assier que trinquet al seti de Vilanova trazen
als enemix del Rey que li costet de adobar e refar … 19 s.
Item paguiey a Peyre Chalvanc jove per hun jornal que avia vacat am sos dos saumiers lo venres a
VIII del mes de abrial l’an mil CCCCXII per portar una bonbarda e pa e autra fardatge al seti de
Vilanova, sieys sols tres denies... 6 s. 3d.
Item paguiey li may per quatre jornals am sos tres saumiers so es assaber la sabde a IX del dig mes
de abrial, el dimenge, el lus seguens per portar may pa et autres vieures, postam 11 e autra artilharia
a las gens d’esta vila que ero al dig seti de Vilanova, el mecres seguon per anar quere al dig seti la
dicha artilharia loqual jorn se levet lo dig seti, a for per jornal quar hy avia tres bestias de VII sols III
denies, monta trenta sols... 30 s.
Item paguiey may al dig Peyre Chalvanc per XV sacas de tela d’eas 12 que prestet als senhors
cossols per portar lo pa e las autres vieuras a las gens del dig seti que se perdrio al dig seti, a for per
saca de II sols VI denies, monta... 37 s. 6 d.
Item paguiey a Pos de Peyraficha per VI jornals que avia estat al dig seti de Vilanova per far peyras
a las bombardas et autras causas, a V sols per jorn, monta... 30 s.
Item paguiey a Bernat Lemosi per hun fer de cano que los senhors cossols compraro d’el, ving e
sinc sols... 25 s. [ ].
(f° 94 v°) Item paguiey a Huc Viguier, merchan, per una piguassa 2 granda laqual Guiraut Yssaras
maleut d’el per trametre al dig seti, laqual se perdet... 7 s. 6 d.
Item paguiey a Guilhem Prunet, merchan, per dos guavens de fer que foro preses d’el per la ma de
Peyre Jolia e foro portat al seti de Vilanova, losquals pezano XXII liuras, a for de III denies, monta
set sols quatre denies... 7 s. 4 d.5
(f° 80) Item paguiey li may per X liuras de cavilhas de fer que foro portadas a Vilanova que pres
P. Jolia tres sols IIII denies... 3 s. 4 d.
(f° 104 v°) Item es degut ad Guiraut Salvi, merchan, per doas liuras e mieia de salpetra e per mieia
liura de solpre vieu que foro pres d’el a VIII de abrial l’an MCCCCXII per Mestre Guilhem Boie e
Guilhem Guibaut cossols per metre e mesclar am las autras polveras que ero estadas portadas de
Tholosa per Mestre Peyre Pueg am que fezes hom trayre las bombardas al seti de Vilanova. Item
may per III liuras tan de salpetra que de solpre vieu que foro may presas d’el a IX del dig mes. Item
may per VI liuras de salpetra e una liura de solpre vieu que foro may agut d’el a XII del dig mes de
abrial per la causa d’avan, a for la liura de [ ].
(f° 34) Item paguiey a XII de septembre a Johan Beruel de Galhac que avia portadas una letra clausa
de part dels senhos cossols de Galhac als senhos cossols d’Alby he la copia de la una autra letra
de licencia de Mossen de Sant Jordi que om poguiey apatuar am aquels de Castelnau de
Montmiralh he de Vilanova, he la copia de la seguranssa 10 dels capitani de Castelnou e dels
cossols del dig Castelnou, dos sols sieys dinies...2 s. 6 d.

