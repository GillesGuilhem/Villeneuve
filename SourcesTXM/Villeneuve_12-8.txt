Accord d’entre Guillaume Molinier et Antoine Cabanes
L’an mil cinq cens nonante trois et le vingt sixiesme jour du moys d’aoust, après midy, en la cité
d’Alby et tablier de moy notaire soubzsigné, par devant moyd notaire à la presence des temoingz
soubznommés ont esté establis en persone Guillaume Molinier de Villeneufve d’Albigeois, d’une
part et Anthoine Cabanes, filz de feu Arnauld, du masaige de Cabanes de Arzac, d’autre. Lesquelz
ont dict comment estans ilz deux prisoniers de guerre en la ville de Sainct Antonin a environ deux
ans, ayant icelluy Cabanes accordé de sa rançon auroit accordé pour sa despence qu’il avoit faicte
pendent (f° 295) le temps qu’il avoit demeuré prisonier aud Sainct Antonin et en la maison
d’Anthoine Caminel à la somme de vingt quatre escuz sol pour laquele somme n’ayant led Caminel
voleu accepter seul led Cabanes pour son debiteur, led Molinier pour faire plaisir aud Cabanes et
affins qu’il fut du tout eslargi, se seroit obligé ensemble avec led Cabanes, l’ung pour l’autre et ung
seul pour le tout, pour lad somme de vingt quatre escuz sol envers led Caminel pour lad despence
dud Cabanes à paier de jour en jour. Et par mesmes moyen, incontinent led Cabanes auroit promiz
aud Molinier le relever indemne envers led Caminel tant du principal desd vingt quatre escuz que
de tous despens, domaiges et interestz, instrumens receuz par Astruc notaire dud Sainct Antonin
soubz les an et jour y contenus. Laquelle somme de vingt quatre escuz, led Molinier auroit poyés
aud Caminel, ayant il esté à ce contrainct avant que de le voloir elargir de son emprisonement dud
Sainct Anthonin. Plus, ont dict comment led Cabanes auroit introduit procès en la court dud
Villeneufve par requeste contre led Molinier tendent à cancellation des susd instrumens tant
d’obligation par eulx faicte envers led Caminel de lad somme de vingt quatre escuz que de reliefs
par luy promiz aud Molinier. Sur quoy, icelluy Molinier auroit baillée sa demande et justiffié desd
instrumens, ensemble de la quictance et receu à luy faicte par led Caminel desd vingt quatre escuz
demandant tant rembourssement d’iceulx que tous despens, domaiges et interestz par luy souffertz,
disant (f° 295 v°) avoir prins et emprumptés lesd vingt quattre escuz de Bromet de Cordes à grand
interest pour sortir et se redimer de captivité6 auquel procès auroit esté procedé à divers actes. Or
est il que tractans certains bons amys de parties et voulant eviter plus grand procès, frays et mises
et redimer vexations, lesd Molinier et Cabanes de leur bon gré et franc voloir, soubz le bon plaisir
de justice ont renoncé aud procès et toute procedure et [sont] venus en accord et transhaction tant
de principal que tous despens, domaiges et interests comme s’ensuict : c’est que tant pour led
principal desd vingt quatre escuz payés aud Caminel par led Molinier pour led Cabanes que pour
tous domaiges, interestz et despens par luy Molinier soufferts pour raison de lad somme qu’il luy a
convenu paier comme dict est, ont convenu, accordé et transhigé que ledict Cabanes payera comme
il a promiz faire aud Molinier estipulant la somme de quatre vingtz quinze livres tournois en pieces
de terres, vignes, pretz ou autre possessoire au dire et estimation de gens de bien que à ces fins ils
commetront et deputeront de jour en jour à la premiere requisition dud Molinier dont icelluy
Cabanes luy fera vante et passera instrument jusques à concurrence de lad somme, le tout faisant
led Molinier sans prejudice ni novation de son ypotecque et moyennant ce, led Molinier ne pourra
rien plus demander ne faire demander aucunement, directement (f° 296) ne indirectement aud
Cabanes pour lesd principaulx domaiges et interestz et despens. Et pour le regard des despens faicts
aud procès et instance d’entre eulx à lad court de Villeneufve les ont neutralisés 2 sauf que led
Cabanes payera tout le droict du greffier pour toutes parties et led Molinier luy fera tenir en compte
douze soulz qu’il a dict luy en avoir baillés et poyés. Et pour observation du present accord et
transhaction, lesd parties ont obligés tous et chescuns leurs biens presents et advenir à toutes courts
et rigueurs de justice. Et ainsin l’ont juré aux saincts evangiles de Dieu touchés, renonceant à toutes
actions et exceptions et autre droict à ce contraire. Requiz et accordé instrument de ce estre retenu
par moy notaire soubzsigné. Faict et recité ez presences de Maistres Jehan Calmetes prebstre et
Ramond Serny cirurgien d’Alby soubzsignés à la note, parties ne scaichant escrire.
Signés : J. Calmetes capp., R. Serny et moy, J. de Ripis notaire.

