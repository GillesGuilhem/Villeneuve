Bail a lever certains rolles faict par les consulz de Villeneuve a Ramond Cambard du mesmes lieu.
Le huictieme jour du moys de jung mil cinq cens septante ung, a Villeneufve d’Albigeois, regnant
Charles etc. Personellement estably Hugues Rueyres, l’un des consulz modernes dud Villeneufve,
lequel agreablement aud nom tant pour soy que pour les autres consulz, ses compaignions, a baillé
a lever a Ramond Cambard, hoste dud Villeneufve, illec present, estipulant et acceptant lad charge,
offrant faire son debvoyr, assavoyr ung rolle faict et imposé oud Villeneufve pour le payement des
sommes par le roy accordees aulx reystres et souysses 5 du temps de l’edict de pacification, talhé
sur le cadastre dud Villeneufve a quatre solz et dix deniers tournois pour livre, montant les sommes
imposees oud rolle en blot et somme universelle quatre vingtz cinq livres ung sol unze deniers, sauf
erreur de compte. Plus autre rolle imposé pareillement oud lieu pour la solde de huict compaignies
de gens de guerre soubz le regimen du sieur de Sainct Geran ordonnes a tenir garnison au pays de
Lenguedoc comme aussy (f° 190 v°) pour la solde d’ung grand prevost general de France et cent
pistoliers françoys soubz sa charge, talhé sur le cadastre dud Villeneufve a deux solz deux deniers
tournois pour livre, montant les sommes dud rolle universellement trente sept livres seize solz cinq
deniers tournois sauf erreur de compte. Lesquelz deux rolles, ensemble les mandemens en vertu
desquelz lesd rolles ont esté imposes, ont esté presentement bailles et delivres par led Rueyres
consul ez mains dud Cambard. De quoy c’est chargé. Et sera tenu icelluy Cambard lever lesd
sommes et payer le recepveur a ce depputé et en acquicter et garentir et relever lesd consulz et
comunaulté d’icelluy lieu de tous despens, domaiges et interestz qu’ilz pourroyent souffrir pour
raison et a cause de ce en rendre conte et prester le reliqua toutes et quantes foys besoing et requis
en sera. Pour raison de la levée desquelz deniers sera lors payé aud Cambard ou bien tenu en compte
neuf deniers tournois pour livre a ce sur icelluy Cambard comme moingz disant a livres. Et led
Rueyres aud nom promet luy faire valoyr les sommes portees par led rolle, diligence faicte, et luy
tenir en compte les non valoys. Promis garder ce dessus, toutes parties soubz les obligations de leurs
personnes et biens sus toute renonciation de droict et submission de toutes courtz et scelz. Et juré.
Presens : Maistre Jehan Molinier prebstre et Jehan Bosc clerc dud Villeneufve, signés a la minute
du present instrument et Anthoine Delmon dict Bragard de mesmes lieu quy a dict ne se scavoyr
signer, moingz lesd Rueyres ni Cambard ne le scaichant fere. Ainsin signés J. Molinier prebstre, J.
Bosc. Et moy, Laroche notere.

