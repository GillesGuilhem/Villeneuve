Maistre Gerauld Lebrun, commis à la recepte des tailles au diocese d’Alby, paiés et delivrés contant
à Pierre Thuriès, archer du prevost la somme de dix escus pour aulcugnement le rellever de la
despance qu’il peult avoir faicte extraordinerement ou de partye d’icelle despuis le XIIII e de may
dernier jusques au XXIIe juillet dernier qu’il a vaqué et sesjourné au lieu de Villeneufve pour garder
Jehan Jandrin, soldat de la compaignye du cappitaine Reboul et prisonier d’authorité du prevost,
pour avoir d’une arquebusade rompu la cuysse à Guillaume Cambard dud lieu par malice et sans
que led Cambard le y eust provoqué. De laquelle blessure icelluy Cambard seroit mort 5 bien tost
après et de tant que le cappitaine Bires et led cappitaine Reboul s’employoint pour fere eslargir led
soldat, led Jandrin n’auroit point esté conduit en la ville d’Alby ez carces episcopaux. Pour de tant
plus ouster le moien et comodité ausd cappitaines d’eslargir led Jandrin et afin de luy pouvoir fere
continuer son procès aud prevost il auroit esté rettenu aud Villeneufve et à faulte de prisons led
Thuries auroit esté commis pour le garder, le tout pour favorir la justice et par la pugnition dud
prisonier, donner bon exemple au reste des autres soldatz de se comporter avec les habitans des
villes et vilages où ilz seront establis en garnison comme il eust esté faict sans la surprinse dud lieu
de Villeneufve faicte par les troupes de Monsieur de Rustignac au moien de laquelle led Jandrin
feust eslargy. Et en raportant ce present mandement avec quitance dud Thuriès lad somme de dix
ecus vous sera passée et allouée en la despance de bons comptes des deniers advansés aux afferes
dud diocese. Faict Alby ce XIIe aoust mil Vc IIII xx quinze.
Signé : Rollan sindic.
Au dos : En ma presence, le dernier nommé Thuriès a declairé avoir esté payé de Monsieur Lebrun,
commis à la recepte des tailles du diocese d’Alby de la somme de dix escus contenue au mandement
cy dernier escript. Faict Alby ce cinquieme janvier mil Vc IIIIxx setze. Signé : Seré.

