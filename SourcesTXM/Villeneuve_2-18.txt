Despuis et sur aultre requeste dud sieur evesque d’Alby tendant à ce que, attendeu les jugemens
prethendus, il luy feust permis d’exposer en vente la seigneurie de Villeneufve deppendant dud
evesché, nous aurions icelle requeste le XXe juillet an Vc IIIIxx VI renvoyée à Messieurs du
Chappitre d’Alby et depputés du clergé dud dioceze pour donner leur advis sur le contenu en lad
requeste et sur ce que seroit plus expedient et commode pour le bien et proffict dud evesché estre
exposé en vente pour fornir aux taxes mentionnées en lad requeste et jusques à la concurrance
d’icelles pour, sur ce, en ordonner comme de raison. Sur quoy, apres plusieurs procedures, Maistre
Hugues de Frejaville, chanoine en l’eglize cathedralle et baille sindic et depputé du chappitre
d’Alby, Francois Galhiardy, grand archidiacre et chanoine d’Alby, sindic du clergé du dioceze
d’Alby, Jean de Reynès, chantre et chanoine d’icelle (f°) eglize, depputé dud clergé, George Le
Doulx, chanoine de Saint Salvy, depputé dud clergé, Jean Peirilhé, beneficié4 de l’eglize cathedralle
d’Alby, recteur de Vitrac, Barthelemy de Revellat, beneficié d’icelle eglize cathedralle, vicaire
perpetuel de Treban, sindics dud clergé et Anthoine Lac ebdomadier de lad eglize, recteur de
Lunaguet, aussi depputé dud clergé, auroient, en satisfaisant à notred ordonnance et dès le Xe juing
dernier, dict que la piece moingz utille du temporel dud evesché sont lesd molins et que la vente et
decret passés aud sieur Delbene a esté à leur advis faicte à juste pris de huict mil vingt cinq escus
sols, attendeu les grandes reparations ausquelles lesd molins sont subietz à cause des inondations
d’eaues et ruynes que y advienent, lesquelles sont de grandz frais et entretenement et que c’est à
plus grand proffict et utilité de l’eveché que de vendre aucune des terres de Villeneufve, Marsac,
Monestier, Combefault deppandans dud evesché pour estre lieux fermes et retraictes des sieurs
evesques en temps de guerre et maladie et aussy pour aultres comodité et (f°) revenus que y sont,
mesmes que lad terre de Villeneufve aiant esté criée pour estre baillée a ferme en auroict esté offert
pour ceste année an Vc IIIIxx VII sept cens huict escus sol, led dire et advis ainsin signé de Frejaville,
sindic et depputé par le chappitre, l’archidiacre Galhardi sindic, J. de Reynès depputé du clergé,
Peyrilhé sindic, Revellat sindic, Doulx depputé, Lac depputé, par mesdsieurs Molinier notaires et
seellés. Apres que led sieur Julian Delbene fils et aiant charge dud sieur Barthelemy aquereur a esté
sur le tout ouy, pour ce mandé, le tout meurement consideré, avons, suivant led advis dernier desd
du chappitre d’Alby et depputés dud dioceze et pour plusieurs bonnes causes à ce nous mouvans,
confirmé, authorizé et aprouvé, confirmons, authorisons et aprouvons lad vente et adjudication desd
molins bladiers faicte aud Delbene. Ordonons qu’elle sortira son plain et entier effect tout ainsin
que si elle avoict esté faicte par moy et en nos presences aux charges et conditions portées par led
proces verbal. Et pour ce que la taxe pour laquelle lesd molins ont esté exposés (f°) en vente ne
montoient que la somme de quattre mil huict cens soixante quinze escus sol et comprins lesd deux
solz six deniers pour livre, revenoit à la somme de cinq mil quattre cens vingtz quattre escus. Et la
precedante taxe dud evesché faicte en l’an mil Vc LXXI montoit à la somme de dix neuf cens trente
trois escus, revenans lesd deux taxes, comprins lesd deux solz six deniers, à la somme de sept mil
quattre cens dix sept escus ung tiers, laquelle taxe de l’an Vc LXXI a esté paiée et remboursée sur
l’oultre plus de lad vente et adjudication ausd de Lavedan suivant les jugemens donnés contre led
sieur Delbene adjudicataire ainsi que dict est et qu’il se trouve que oultre icelle taxe lesd de Lavedan
se seroient faictz paier sur led oultre plus des arrerrages et cours de la rente des deniers paiés et
advancés par lesd Lavedan pour la taxe dud evesché aud an an V c LXXI montans à la somme de
deux mil neuf cens quattre vingtz dix neuf livres unze solz huict deniers, plus de cent quattre vingtz
dix sept escus vingt trois solz et encore de neuf escus trente six sols huict deniers tournois (f°) pour
condemnation et executoire de despans obtenus par led Lavedan, lesd sommes reduites ensemble
revenans à mil deux cens six escus cinquante ung soul quattre deniers tournois (renvoi : pour
laquelle somme neantmoins ne c’est peu vendre ny alliener du bien temporel et fondz dud evesché,
ains s’est deu prendre sur les fruictz et revenuz d’icelluy. Nous avons ordonné et ordonnons que lad
somme de mil deux cens six escus cinquante un sol quattre deniers) sera restablie, paiée et mise ez
mains dud Delbene adjudicataire à sa diligence et poursuitte par led sieur evesque d’Alby, lequel et
les receveurs et fermiers seront à se fere constraintz par saizie et arrest des fruictz et revenu dud
evesché, vente et exploitation d’iceulx et toutes autres voyes de justice deues et necessaires. Et sauf
ausd fermiers leur recours contre led evesque. Laquelle somme de mil deux cens six escus cinquante
ung soul quattre deniers tournois, et neuf escus quarante huict solz huict deniers tournois restans du
surplus d’icelle adjudication montans ensemble à mil deux cens seitze escus deux tiers sera et
demeurera entre les mains dud Delbene pour en faire rente au denier doutze au proffict dud evesché
jusques à ce que icelled somme soit emploiée (f°) en rente ou revenu au proffict d’icelluy evesché
ou bien à l’aquict de la taxe dud evesque pour l’allienation accordée au roy par sa saincteté en
l’année an Vc IIIIxx VI. Et à cest effect lesd molins seront et demeureront obligés et ippotequés aud
evesché jusques aud employ. Et est par nous led sieur evesque exhorté de satisfere à icelle taxe des
fruictz dud evesché sans rien vendre et en tout evenement de proceder plustost par engaigement que
par vente du temporel moingz commode et profitable de son eglize afin de ne desmembrer d’icelle,
les autres membres, terres et seigneuries qui en deppendent s’il est possible et d’en prendre l’advis
de sond chappitre et depputés du clergé de son dioceze. Sy mandons au premier huissier ou sergent
royal sur ce requiz de fere tous exploitz de justice necessaires pour l’execution des presentes sans,
pour ce, demander visa, placet, congé ny pareatur. De ce fere, luy donnons pouvoir, commission
et mandement especial en verteu de celluy que nous a esté donné par nostre Sainct Pere authorisé
par le Roy. En tesmoing de quoy, nous avons faict signer ces presentes par nostre secretaire (f°) et
seeller du seel de la delegation. Donné en notre assemblée retenue à Paris le vingt cinquieme jour
de juillet l’an mil cinq cens quattre vingtz sept par Messeigneurs de Voisines /ainsin signé/ Coppie.
Signé : Pelissier notaire.

