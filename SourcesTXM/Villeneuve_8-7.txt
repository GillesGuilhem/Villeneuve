Donation de Mathieu Salvy
Scaichent tous presens et advenir que l’an mil cinq cens septante quatre et le vingt troisiesme jour
du moys de jun, dans la cité d’Alby et maison de sire François Salvy merchant, senechaucee de
Carcassone, a la presence de moy notaire et des temoings sous nommez, a esté estably et constitué
en sa persone Mathieu Salvy vieulx, fils a feu Pierre du masaige del Mazet, parroisse et juridiction
de Villeneufve d’Albigeois habitant. Lequel pour et en recompence des bienfaicts et agreables
services qu’il a dict avoir receuz cy devant et reçoit tous les jours et que espere recevoir a l’advenir
de sire François Salvy merchant d’Alby, son cousin, mesmes que a present pour ce que ces jours
derniers le lieu dud Villeneufve a esté prins et envahy et est occupé par les enemys huguenotz de la
novele pretendue religion, ledict François Salvy l’a retiré, luy et sa femme en sa maison de ceste
ville d’Alby et illec les nourrist et entretient a ses despens, (f° 114) non seduict ne suborné mais
agreablement, a donné et donne presentement par donation pure, simple, faicte entre les vifs,
irrevocable audict François Salvy sond cousin, ses heretiers et successeurs, illec present estipulant
et acceptant et humblement le remerciant, scavoir tous et chacuns ses biens meubles, immeubles,
droictz, noms, voix et actions presens et advenir en quelque part qu’ilz soyent avec les retentions,
conditions et modiffications suivantes. Premierement, s’est retenu et reservé ledict Mathieu Salvy
donateur estre usufructuaire, sa vie durant seulement, de tout led bien donné et d’en pouvoir vendre
et aliener pour soy subvenir au cas il tomberoit en necessité et non autrement. Item au cas ledict
bien donné ne souffiroit pour nourrir icelluy donateur, s’est il reservé que le dict François Salvy,
son donataire, sera tenu le nourrir et entretenir luy et sa femme honestement sa vie de luy durant et
ainsin l’a promis led donataire, estipulation intervenent. Item s’est reservé ledict donateur que aprés
sa vie ledict donataire sera tenu paier pour pension a Jehanne Almonde, sa femme, tant qu’elle
vivra en viduité, honestement et non autrement, quatre cestiers blé mossole, beau et merchant,
mesure d’Alby, et une quartiere de legumaiges chascun an a la feste de Sainct Julien. Plus chascun
an a la feste Sainct Michel de vendanges une pipe bon vin pur et une barricque vin aygade et le
premier an luy baillera la vayssele pour metre led vin. Plus chascun an, a la feste de la Toussainctz,
dix quartons huyle de noix, trois d’olive, une demy quarte sel, quatre livres tournois en argent pour
achapter ung pourceau, trente livres carbetz tant de la première que seconde, une quartiere noix
rescalades prouveu que en y aye, ung paire de soliers et unes chausses. Plus de trois en trois ans
une roube gonele garnye, drap gris ou nadieu. Item que lad Almonde, sad femme, pour sa demeure
et par maniere de pension, soit joyssante durant sa vie d’ung celier et sale estant sur icelluy, a
laquelle a chimenee de sa maison qu’il donateur ha assize au susd masaige del Mazet, sauf que
ledict donataire aura passaige par lad sale pour aller au pigeonier et autres estaiges de sad maison.
Item que lad Almonde pourra prendre, pour son usaige seulement, des herbes du jardrin 12 dud
donateur, ensemble des fruictaiges de ses arbres. Item sera tenu led donataire bailler pour une foys,
incontinent aprés le decés de luy donateur, par maniere de pension a lad Almonde ung lict garny de
coulcere, coyssin avec plumes, (f° 114 v°) une flessade et deux linseuls avec ung archelict.
Item une chaudiere, ung chauderon, ung blechy, une petite conque de cuyvre, une poile fer, ung
cremailh, deux caleilz, ung chaufe lict, six escuelles estaing a oreilles, quatre assietes, une pinte
mesure d’un quarton et demy, ung pinton tout d’estaing, quatre touailles et six servietes. Laquelle
susd pension sera amortie et exteincte incontinent lad Almonde decedee ou ne vivant viduelement
et honestement. Et tout le susd meuble retornera et apartiendra aud François Salvy donataire ou ses
successeurs. Et au cas lad Almonde, sad femme se remarieroit, s’est reservé icelluy donateur que
ledict donataire sera tenu donner et paier a lad Almonde, sad femme, par une foys cent livres
tournois qu’il luy legue et donne pour en faire et dispouser a ses volantés, scavoir moytié au jour
de la solemnisation de ses nopces et l’autre moytié au bout d’ung an aprés suivant. Item s’est reservé
ledict donateur que aprés qu’il sera décédé, ledict donataire soit tenu faire metre en sepulture le
corps dud donateur et luy faire les honeurs funeraulx de sepulture, novene 5 et bout d’an de sond
corps, a la discretion de sond donataire en la forme, toutesfoys, de la saincte eglize catholicque
romaine et soyt tenu aussi sond donataire doner et poyer par une foys a chascun des bassins courans
de l’eglize dud Villeneufve deux souls tournois incontinent qu’il donateur sera decedé, ensemble
aussi doner et distribuer pour Dieu aux pouvres trois pains en petites pieces au devant la porte de
sa maison de luy donateur. Item s’est reservé que par sond donataire soyent faictes pareilles honeurs
funeraulx de sepulture, novene et bout d’an de la susd Almonde, sa femme, comme aura esté faict
pour luy donateur, le tout aux despens dud donataire, venant toutesfoys icelle Almonde a deceder
ayant vescu viduelement et honestement. Item s’est reservé ledict donateur que ledict donataire sera
tenu doner et paier aux prebstres descriptz a la table du bassin de purgatoire de l’esglize dud
Villeneufve la somme de dix livres tournois qu’il leur donne et legue pour la fundation d’ung obit
a perpetuité qu’il veult estre celebré chascun an tel jour qu’il sera trespassé en l’eglize dud
Villeneufve par lesd prebstres celebrant messe haulte pour les trespassés, priant Dieu pour son ame,
paiable lad somme quand plaira et semblera bon a sond donataire. Mais tant qu’il demeurera a leur
paier lad somme de dix livres tournois, sera tenu doner et payer chascun an au jour de la celebration
dud obit a chascun desd prebstres vingt deniers tournois. Laquelle somme de dix livres tournois
sera employee en achapt de rente a perpetuité pour sustentation dudict obit a perpetuité. (f° 115) La
present donation ledict donateur a faicte sans aucune autre retention ne reservation, fors la censive
annuele que led bien a acoustumé doner au seigneur directe d’icelluy qu’il s’est purgé par serement
ne scavoir exprimer ny ladicte censive. Prometant, lesd retentions et modifications a luy saulves,
jamais plus ne demander rien sur led bien donné. Et s’en est divestu et investu led donataire par le
bail de la note du present instrument. Et pour requerir l’insinuation, autorisation et regestre de la
present donation par devant les Messieurs magistrats dez courtz roialle, temporelle d’Alby et
d’Albigeois et autres que bezoing sera et y proceder suivant les ordonnaces royaulx, ledict donateur
a constitués ses procureurs Messieurs Juliani, Laurentii, Amiel et tous autres advocatz practiquans
en chascune des courtz et l’ung d’eulx seul. Prometant le tout avoir et tenir pour agreable ensemble
la present donation et les indemniser. Et pour ce dessus server, lesd donateur et donataire
respectivement ont obligés leurs biens meubles, immeubles, presens et advenir, veullant estre
compellez par les courtz roialle et temporelle d’Alby par saizie, vante et livrance de biens a l’inquant
public. Et ainsin l’ont juré aux sainctz evangilles touchés et renuncé à toute action et exception, a
toutes feries de moissons et vendanges, a toute impetration de letres en rescizion 2 de la present
donation et autre droict par lequel pourroyent contravenir. Et de ce, ont requiz et concedé
respectivement instrument estre retenu par moy notaire sousigné. Presens : Messires Jehan Boyer,
Jehan Delaval prebstres, Maistres Pierre Ribes, Antoine Viguier cordoniers, Maistre Barthelemy
Roussel serrurier, Jacques Frumenti mercier d’Alby habitants, desquels lesd Boyer et Delaval se
sont souzsignés a la note et moy. Les autres ny lesd donateur et donataire ne scachant, comme ont
dict, escrire.
Signés : J Boye, Delaval pretre et moy, J. de Ripis notaire.

