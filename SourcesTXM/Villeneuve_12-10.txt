Extraict d’information contre Jean Jandrin dict Fabre
Plainctes et information sur icelle de Guilhaume Cambard à la requeste du procureur du roy devant
nous, Anthoine Gaujarengues, prevost au dioceze d’Alby, à l’encontre d’ung nommé Jehan Jandrin
dict Fabre, soldat de la garnison de Vileneufve, à laquelle avons procedé les an et jour et la forme
que s’ensuit.
Du quinziesme may mil cinq cens nonante cinq. Guilhaume Cambard, merchant de Villeneufve,
eagé ainsin qu’a dict de trante (f°) ans, ouy moyenant serement en sa plaincte, dict qu’estant il, le
jour d’hier, festivité de la Pentecoste, à l’endroict et joignant la croix qu’est près la porte du fort du
presant lieu de Villenufve, sur les sept hures après midy, le soleilh estant couché, divisant avec
Maistres Jacques Laroche, Laurans Lagarde dict Barrusse, consul dud lieu et autres deux ou trois,
seroict sorty dud fort ung nommé Jehan Jandrin, filz de Maistre Gratien, meneschal de la ville
d’Alby, estant soldat de la garnison dud fort, lequel portant son arquebuse, (f°) la meche alumée
sur la serpentine, venoict droict aud plaignant et ceulx de sa trope. Ce qu’ayant aperceu, icelluy
plaignant auroict crié et dict à icelluy Jandrin de lever sad arquebuse, lequel auroit respondu qu’il
n’y avoict point de balle et à mesmes instant auroit delaché8 et mis le feu à lad arquebuse. Du coup
de laquelle auroit attainct et blessé led plaignant en sa jambe senestre à quattre doictz au dessus de
la chambe (sic)9, (f°) tellement que dud coup led plaignant tumba à l’instant à terre et sur sa chutte
tumbarent et sortirent de sad jambe quelques os d’icelle, tellement qu’il en est grandement blessé
et grand danger de sa vye. Pour raison de quoy, requiert information estre faitte et justice
administrée. Recollé10, a perseveré et c’est signé ez presances de sire Guilhaume Roux et Michel
Rouch, merchans dud Villenufve aussy soubzsignés /G. Roux et Michel Rouch signés.
Dud jour, (f°) Bertrand Bosc, habitant de Villenufve, eagé ainsin qu’a dict de vingt huict ans, ouy
moyenant serement sur le contenu de lad plainte, dict qu’estant il le jour d’hier quatorziesme de ce
mois auprès de la croix qu’est près et au devant du fort du presant lieu de Villenufve, divisant avec
Maistre Jacques Laroche, Laurans Lagarde dict Barrussou, George Dupré et autres, sur le soleilh
couché environ les sept à huict heures après midy, estant encores jour et sur le point que led (f°)
Laroche deposant, Guilhaume Cambart et autres susd se voloient retirer dans led fort, n’auroict veu
de guarde qu’un nommé Jehan Jandrin dict le fabre, soldat de la garnison dud fort, sortant d’icelluy
avec son arquebuse ayant la meche alumée sur la serpentine, venant droict aud deposant et autres
susd et desja aproché à dix ou doutze pas dud auroict tiré, delaché lad arquebuse, la balle de laquelle
seroict passée entremy les jambes dud deposant et auroict rencontré led Guilhaume Cambard
qu’estoict (barré : le) dernier (f°) led deposant, sy que luy auroict rompu et traverssa l’os de sa
jambe senextre, tellement qu’en seroict tumbé à la renversse et sorty grand effusion de sang et se
doubte led deposant qu’icelluy Cambard morre de lad blessure, ne scait toutesfois la cause de lad
blessure, toutesfois croict il que ce soict à cause de certain debat que lesd Jandrin et Cambard eurent
ensemble, trois ou quattre jours peulvent estre, pour raison du payement que led Cambard
demandoict aud Jandrin de dix souls qu’il luy avoict ganhé (f°) aulx environs l’heure de minuit.
Poinct qu’autrement le sache ny autre chose, fors que led Jandrin est ung est ung (sic) mantur et
coustumier de quereler les personnes sans occasion. Recolé, a perseveré et ne saict escripre.
Dud jour, George Dupred, fils à feu Barthellemy, soldat de la compagnie du cappitaine Revoul,
demurant à la garde du fort du presant lieu de Villenufve, eagé ainsin qu’a dict de dix huict ans, ouy
moyennant serement sur le contenu de lad plaincte, (f°) dict seulement que sur le commancement
de la nuit precedante, estant il auprès de la croix qu’est près le fort dud Villenufve, chargeant de
poudre son arquebuse que peu auparavant avoict esté delachée par Bertrand Bosc dud lieu, estant il
deposant tout auprès de Guilhaume Cambard, Laurens Lagarde dict Barussou consul, Maistre
Jacques Laroche et quelques autres qu’il ne sauroict à presant nommer, auroict entandu le son d’une
arquebusade tirée à lad trope du coup de laquelle led Guilhaume Cambard (f°) auroict esté blessé à
la jambe senextre, tellement que les os seroient à l’instant sorty d’icelle comme despuis a ouy dire
et croict il qu’en est en grand danger de sa vie. Ne scait toutesfois quy est celluy que a delaché lad
arquebusade, bien croict que c’est ung nommé Jehan Jandrin, soldat de la garnison dud fort, parce
que, à l’instant de lad blessure, il deposant vuist 4 led Jandrin portant son arquebuse avec la meche
alumée et toute noire de la crace ou fumée de l’amorce (f°) d’icelle et est encores qu’il n’y avoict
autre personne ez environs portant armes à feu. Plus n’a dict mais recolé, a perseveré. Et c’est signé.
Dud jour, Jehan Rigauld de la Rigaudyé, juridiction de Villenufve, eagé ainsin qu’a dict de quarante
cinq ans, ouy moyennant serement, dict que hier au soir sur la fermure du fort dud Villenufve, estant
il deposant dans led fort, ouyt que Maistre Jacques Laroche parlant à Jehan Jandrin dict Fabre,
soldat de la garnison dud fort, luy disoict qu’il (f°) avoict mal faict de tirer l’arquebusade de laquelle
led Guilhaume Cambart auroict esté blessé, veu qu’il y avoict balle, à quoy led Jandrin respondist
qu’il ne y avoict point de balle car il l’avoict tirée avant de delacher lad arquebuse et plus n’a dict
mais, recollé, a perseveré et ne scait escripre.
Dud jour, Laurens Lagarde dict Barussou, consul moderne du presant lieu de Villenufve, eagé ainsin
qu’a dict de cinquante deux ans, ouy moyennant serement sur le contenu en lad plainte, (f°) dict
que hier, jour et festivité de la Pentacoste, quatorsiesme de ce mois de may, sur le commancement
de la nuit, divisant le deposant avec Maistre Jacques Laroche, Guilhaume Cambard, George Dupred,
Bertrand Bosc et quelques autres dont n’est recordz, auprès de la croix qu’est près du fort du present
lieu de Villenufve et se retirent lesd Laroche, Cambard et autres susd aud fort, auroict veu sortir
d’icelluy ung nommé Jehan Jandrin dict Fabre, soldat de la garnison dud fort, portant son arquebuse
avec la meche alumée sur la serpentine, (f°) laquelle il auroict tiré à dix ou doutze pas de lad croix,
droict aud Laroche et autres susd, tellement que la bale d’icelle ayant passé entre les jambes du susd
Bosc auroict rencontré le susd Guilhaume Cambard et d’icelluy rompu l’os de sa jambe senextre,
tellement qu’en seroict tumbé à l’instant à terre, comme aussy seroict sorty de lad jambe quelque
os, tellement qu’il en auroict faleu aporter led Cambard blessé an sa maison où il est encores gisant
au lict à cause de lad blessure, de laquelle doubte le deposant (f°) qu’il ne guerra point, ains est en
danger de sa vie. Et plus n’a dict, mais, recolé, a perseveré et ne scaict escripre ny signer.
Dud jour, Jehan Cesquiere, teissandier du village de Cavespriné2, juridiction de Villenufve, eagé
ainsin qu’a dict de trente cinq ans, ouy moiennant serement sur le contenu de lad plainte, dict que
jour d’hier, festivité de la Pentacoste, quatorsiesme de ce mois de may, estant il sur la porte du
revelin du fort dud presant lieu de Villenufve, (f°) sur le commancement de la nuit, veist qu’ung
soldat de la compagnie du cappitaine Reboul, estant en guarnison aud fort, sortit d’icelluy, portant
son arquebuse avec la meche alumée, laquelle meche, incontinant que feust hors dud revelin, il posa
et acomoda à la serpentine de lad arquebuse et icelle tira à huict à nuf pas de lad porte, droict à
Maistre Jacques Laroque, Guilhaume Cambart et autres trois ou quattre habitans dud lieu, estans
auprès de la croix de pierre qu’est entremy led fort et l’esglise dud Villenufve 4. (f°) Et incontinant
lad arquebuse ayant soné, auroict veu tomber à terre led Guilhaume Cambard qui se seroict mis à
l’instant à crier : « À mort, secours, secours ». Et despuis il a veu icelluy Cambard gisant au lict,
grandement blessé d’une arquebusade en sa jambe senextre à quattre doitz au-dessus la cheville,
ayant rompu trois à quattre doigtz de long les os de lad jambe, tellement qu’est fort dangereux de
sa vye. Ce dessus dict contenir verité pour ainsin l’avoir (f°) veu, ouy. Recolé, a perseveré et ne
scaict escripre.
Dud jour, Jehan Bosc dict Tripou, hoste de Villenufve, eagé ainsin qu’a dict de trante sept ans, ouy
moyennant serement, dict que ce soir, environ les quattre à cinq heures, ayant esté conduit en sa
maison ung nommé Jehan Jandrin dict Fabre, soldat de la guarnison du fort d’icelluy, estant gardé
par deux de nous archiers, ouyst le (f°) deposant que led Jandrin prisonnier disoict ausd archiers
que s’il eust voleu executer ce qu’avoict esté requis, ceulx que l’ont faict maittre entre nous mains
seroient dehors dud fort et il seroict libre dans icelluy. Et plus n’a dict. Mais recolé, a perseveré et
c’est signé.
Dud jour, Jehan Delsol, fils de Durand, laboreur du villaige de Capendut, parroisse de Milhavet et
juridiction de Villenufve, eagé ainsin (f°) qu’a dict de vingt quattre ans, ouy moiennant serement
sur le contenu de lad plaincte, dict qu’estant il le jour d’hier mesmes sur l’heure de la fermure de la
porte du fort du presant lieu de Villenufve sur le gabion que respont sur lad porte pour faire son
debvoir à la sentinelle et descouverte de ceulx que aprochoict d’icelluy, regardant au dedans dud
fort, ouyt le bruit d’une arquebusade tirée sur lad porte ou bien près (f°) d’icelle à cause de quoy il
regarda au dehors de lad porte et veist la fumée de lad arquebusade à l’endroict de la croix qu’est
près de lad porte et parmy lad fumée ouy cryer quelcung : « À mort, secours, secours » et despuis a
ouy dire que celluy quy crioict s’apelle Guilhaume Cambard ayant esté blessé de lad arquebusade.
Et plus n’a dict. Mais, recolé, a perseveré et ne scaict escripre.
Du dix nufviesme dud mois, (f°) Jacques Estienne, archier en la prevosté du dioceze d’Alby, eagé
ainsin qu’a dict de trente cinq ans, ouy moyennant serement, dict que mardy dernier dix septiesme
de ce mois, sur l’heure de huict ou environ, estant le deposant allé apporter le disner à Jehan Jandrin,
prisonnier de nostre auctoritté dans le fort du presant lieu de Villenufve l’auroict truvé gissant sur
la palhe, plurant et ronfflant abondement, luy auroict demandé la cause de son gemissement,
auroict respondu tout (f°) enflambé de colere en telz termes : « Et mort Dieu 2, se ung coup jeu soy
defors, el y aura d’aureilhes per terre, car el y a de gens que meton les personnes en pene et avés
fan del belbel » sans autrement nommer aulcung, et le jour d’hier luy portant à souper en lad prison,
led Jandrin prisonnier auroict dict que « se Monsieur Laroche n’avoict ocasion de luy voloir mal
car s’il eust voleu croire (barré : les personnes) quelques gens qu’il y a et prester consentement à
ce qu’ils voloient (f°) faire, il y a plus de six jours que toutz les habitans dud Villenufve seroient
hors dud presant fort », sans autrement nommer personne. Et plus n’a dict. Mais, recolé, a perseveré
et c’est signé.
Dud jour, Pierre Thuriès archier en la prevosté au dioceze d’Alby, eagé ainsin qu’a dict de quarante
six ans, ouy moiennant serement, dict que mecredy dernier dix septiesme de ce mois sur l’heure de
souper, estant (f°) alé porter le souper à Jehan Jandrin dict Fabre, prisonier de nostre aucthoritté
dans le fort du presant lieu de Villenufve, divisant avec led Jandrin de la cause de son
enprisonnement, auroict dict et respondu que s’il eust seu et voleu executer et croire quelques ungz,
celluy quy estoict cause de son enprisonnement ne l’auroict pas peu faire car il eust esté tiré hors
dud fort et il y feust demuré libre. Et lendemain qu’estoict hier, dict aussy que s’il eust voleu croire
quelques ungz il eust (f°) faict ung affront à Maistre Jacques Laroche et à plusieurs autres habitans
dud Villenufve. Et plus n’a dict. Mais, recolé, a perseveré et ne scaict escripre ny signer.
Comme dessus est contenu, ont deposé lesd dix precedens tesmoingz devant nousd Gaujarengues
prevost. En foy de quoy nous sommes soubzsignés. A. Gaujarengues prevost, signé.
Dud jour (f°) dix nufviesme may dans Alby. (en marge : continuation) (f°) Anthoine Riquet dict
Barbaste, archier en la prevosté du dioceze d’Alby, eagé ainsin qu’a dict de trente quattre ans, ouy
moyennant serement, dict que mardy dernier estant il comis à la garde de Jehan Jandrin prisonnier
dans le logis de Jehan Bosc dict Tripou, hoste de Villenufve 5, il ouyt que led Jandrin dict que s’il
eust voleu estre meschant homme, il eust executé de choses qu’il ne voldroict pas avoir faictes. Et
plus n’a dict. Mais recolé, a perseveré et ne scaict escripre ny marquer.
Dud jour, François de La Bonete, archer en la prevosté du presant dioceze d’Alby, eagé ainsin qu’a
dict de quarante cinq ans, ouy moyennant serement, dict seulement que mardy dernier seitziesme
de ce mois pandant que le deposant et autres ses compagnons estoient gardant Jehan Jandrin
prisonnier d’authorité de Monsieur le prevost dans la maison de Jehan Bosc dict Tripou, hoste de
Villenufve, ouyt et entendist parfaictement que led Jandrin dict telz (f°) motz : « Monsieur Laroche
n’a pas occasion de me voler mal et faire ce qu’il faict contre mo car sy j’eusse voleu faire ce que
quelques ungz voloient, il a plus de six jours qu’il ne seroict pas dedans », sans autrement passer
oultre sy n’est que Monsieur Resseguier, soldat de la compagnie du fort dud Villenufve illec presant
le scavoit bien et croit que led deposant que led Jandrin parlant du mot de « dedans » entendist « du
fort dud Villenufve » (f°), auquel il estoict en garnison et plus n’a dict mais, recolé, a perseveré et
scaict signé.
Dud jour, Honnorat Marty, archer en la prevosté du dioceze d’Alby, eagé ainsin qu’a dict de
quarante ans, ouy moyennant serement, dict que le mardy seitziesme jour du presant mois de may
et pandant que le deposant et autres archiers, ses compagnons, gardent Jehan Jandrin dict Fabre,
prisonnier au fort de Villenufve d’authorité de (f°) Monsieur le prevost ouyst parfaictement quand
led Jandrin dict telz motz : « Monsieur Laroche n’a pas ocasion de me voloir mal et faire ce qu’il a
faict contre moy car s’y j’eusse voleu faire ce que quelques ungz voloient, il a plus de six jours qu’il
ne seroict pas dedans » volant dire « dud fort dud Villenufve ». Comme aussy ouyt led deposant une
aultre fois dire aud Jandrin que « s’il estoict (f°) une foix dehors de lad prison, il y auroit aureilhes
par terre », sans autrement passer oultre mais en disant estoict tout rogissant de colere. Et plus n’a
dict. Mais, recolé, a perseveré et ne scaict escripre.
Les susd trois derniers tesmoingz ont dict et deposé, comme dessus est contenu, devant moy Gerauld
Vitalis, greffier en la prevosté du dioceze d’Alby soubsigné. En foy de tout, Vitalis signé.

