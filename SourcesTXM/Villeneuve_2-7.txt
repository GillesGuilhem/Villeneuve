Admortizatio castellaniarum de Castelnau Montmiral, Villeneufve in Albigesio et Milhauvet pro
episcopo albigesii
Loys, par le grace de Dieu Roy de France, savoir faisons a vous presens et avenir Nous avoir receue
humble supplication de notre amé et feal cousin et conseiller Loys d’Amboyse, evesque d’Albi,
contenent que pour nourrir paix et amour avec ses diocesins et mectre fin a certain procés et question
qu’il avoit a l’encontre d’eulx a cause du droict de pezade que notred cousin et ses predecesseurs
evesques d’Albi ont tousjours pretendu leur estre deu par lesd diocesins, icelluy notre cousin
desirans les soulager et entretenir en liberté ad ce qu’ilz puissent mieulx et plus facillement fournir
et contribuer a noz afferes leur a quicté et remis perpetuellement led droit de pezade qui leur estoit
de tres grant charge moiennant certaine somme de deniers qu’il (sic) luy ont baillée et delivrée
content pour une foys, laquelle notred cousin, en ensuivent noz lettres de congé, licence et
consentement que sur celluy avons octroyées, a nagueres employée ou a entencion d’employer en
l’achapt et acquisition des chastellenies, terres et seigneuries de Castelnau-de-Montmiral, de
Villeneufve-d’Albigeoys et Milhauvet avec leurs appartenances et deppendances, assises en la
senechaucée de Thoulouse, appartenant a notre amé et feal cousin le sire de Craon par don et octroy
que nous luy en avons fait comme a nous advenues et escheues par la confiscation et forfaiture de
feu Jehan conte d’Armignac en son vivant seigneur desd seigneuries de Castelnau-de-Montmiral,
Villeneufve-d’Albigeoys et Milhauvet, valans par chacun an de rente ou revenus la somme de huit
cens livres tournois ou environ. Lesquelles terres et seigneuries avec leurs valleur et revenu,
ensemble leurs appartenances et deppendances, led sieur de Craon a, moiennant nosd congé et
licence que luy avons donné et octroyé, donnons et octroyons par ces presentes, vend[u] ou
esperance de vendre et transporter a notred cousin l’evesque d’Albi, lequel pour le bien et
entretenement de son eglise uniroit et incorporeroit voulentés a sa crosse et table espiscopalle
ainsi que luy avons octroyé par nosd lettres de congé et licence, mais il doubte que noz officiers et
commissaires qui sont ou seront cy après ordonnez sur le fait des frans fiefz et nouveaulx acques[ts]
en lad seneschaucée de Thoulouse et diocese d’Albigeoys [par]7 voulssisent contraindre luy ou ses
successeurs evesques d’Albi selon noz ordonnances a vuider leurs mains ou en prandre et exiger
sur eulx plusieurs grans sommes de deniers pour la finance et indempnité qu’il nous en porroit
appartenir se lesd terres et seigneuries n’estoient par nous amorties et a Dieu dediées, ainsi qu’il
nous a dit et remonstré en nous humblement requerant. Provision convenable luy est par nous sur
ce donnée. Pourquoy nous, ces choses considerées, inclinans favorablement a la supplication et
requeste de notred cousin et a la bonne intencion qu’il a sur ce, tant en faveur des grans, louables et
recommandables services qu’il nous a faits par cy devant fait et continue chacun jour tant a l’entour
de notre personne que ailleurs en plusieurs parties et contrées de notre royaume pour le bien,
conduicte, entretenement et execution de nos plus grans faiz et afferes comme pour la singuliere
devotion que nous avons a lad eglise qui est fondée en l’onneur et reverence de Madame Saincte
Cecille et affin que nous et noz successeurs soyons desormais participans es prieres, oraisons et
bienfaiz qui seront faiz et cellebrez en icelle eglise d’icelluy notre cousin evesque d’Albi, pour ces
grains pour châque paire de Iuments, Vaches, Mules ou Annesses labourant, & la moitié desdits grains pour châque demy paire
de labourages à proportion : Ensemble quatre deniers pour chaque tête de gros bétail qui n’est employé au labour, un denier
pour six menues bestes, & deux deniers pour chaque homme, à l’exception des Nobles & Ecclesiastiques tant pour leurs biens
que pour leurs personnes, des Mineurs au dessous de quatorze ans, des Vieillards de soixante ans et au dessus : des laboureurs
qui menent actuellement la charrüe et des Femmes, lesdis grains payables en expece pour l’année mil six cens quatre vingt
un ». AD du Tarn, C 584, p. 2 : Arrest d’Henry Daguesseau chevalier, maistre des requestes ordinaire de son hostel et president
au grand conseil, intendant de justice, police et finances en la province de Languedoc, Montpellier, 20 juin 1681.
causes et considerations et autres ad ce, nous mouvans avons, de notre certaine science, propre
mouvement, grace especiale, plaine puissance et auctorité royal, octroyé et octroyons, voullons et
nous plaist par ces presentes que lui et ses successeurs evesques d’Alby puissent doresenavant, a
tousjours, perpetuellement avoir, lever, posseder et exploiter lesd chastellenies, terres et seigneuries
de Castelnau de Montmiral, de Villeneufve d’Albigeoys et de Milhauvet avec leurs appartenances
et deppendances quelzconques, a quelle valleur et estimation qu’elles puissent estre et montrer
comme amorties et a Dieu dediés. Et lesquelles nous amortissons et a Dieu dedions par cesd
presentes sans ce que notred cousin ne sesd successeurs evesque d’Albi puissent estre contrainctz a
les mectre hors de leurs mains ne en paier a nous ne a noz successeurs ne autre quelconque aucune
finance ou indempnité. Et laquelle finance a quelque somme qu’elle soit ou puisse estre et monstrer.
Nous, pour consideration des choses dessusd, avons a notred cousin l’evesque d’Alby donnée et
quictée, donnons et quictons de notred grace par cesd presentes signées de notre main parmy ce que
luy et sesd successeurs seront tenuz de faire, dire et chanter par celluy qui cellebrera l’une des deux
grans messes en nocte qui ont acoustumé estre dictes en lad eglise soit a celle du jour ou a celle de
Notre Dame deux orasons chacun jour, perpetuellement, après les oraisons ordinaires qu’on dit au
commencement de la messe. C’est assavoir celle qui commence Quesumus omnipotens Deus ut
famulus tuus rex noster etc. pour la prosperité de nous et de notre royaume et l’autre qui commence
ridelium Deus omnium conditor pour le salut des ames de noz predecesseurs, de nous et de noz
successeurs. Si donnons en mandement par cesd presentes a noz améz et feaulx gens de noz comptes
et tresoriers au senechal de Thoulouse et a tous noz autres justiciers et officiers ou a leurs
lieuxtenants presens et avenir et a chacun d’eulx comme a luy appartenant que de noz presens don,
grace, octroy et amortissement ilz facent, seuffrent et laissent notred cousin l’evesque d’Albi et sesd
successeurs evesques d’Albi joyr et user plainement et paisiblement, perpetuellement et a tousjours
sans les contraindre ne souffrir estre contrainctz a vuider ne mectre hors de leurs mains lesd
chastellenies, terres et seigneuries ne en paier a nous ou a noz successeurs aucune finance ou
indempnité comme dessus est dit et sans aucun empeschement leur avoir esté fait, mis ou donné,
l’ostent et mectent ou facent hoster et mectre tantost et sans delay a plaine delivrance. Par ainsi nous
plaist il estre fait, nonobstant que la valeur desd chastellenies, lettres et seigneuries ne de lad finance
qui nous en peut appartenir ne soient cy autrement specifiées, exprimées ne declarées que d’icelle
finance ne soit levée descharge de notre tresor et quelzconques ordonnances, restrinctions,
mandemens ou deffences a ce contraires et affin que ce soit chose ferme et estable a tousjours, nous
avons fait mectre notre seel a cesd presentes sauf en autres choses, notre droit et l’autruy en toutes.
Donné a Dijon ou moys d’aoust l’an de grace mil CCCC soixante dix neuf et de notre regne le dix
neufvieme. Ainsi signé super folium Loys. Par le Roy, le sieur du Bochage et autres presens ay
pirt visa, contentor Burdelot.

