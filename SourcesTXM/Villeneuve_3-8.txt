Henry, par la grace de Dieu roy de France et de Navarre, au premier de nous huissiers ou sergent
sur ce requiz, salut. Louys de Barthelemy, bourgeoix de Villeneufve en Albijeoix nous a expozé
qu’il a despuis longues années prins à afferme les fruictz et revenus expirituelz et temporelz des
lieux de Villeneufve et Milhavet depandantz de l’evesché d’Alby et les arreratges d’iceulx et, pour
constraindre les feudatoires et enfiteottes reffuzans, avoir esté constrainct former diversses
instances devant nous amés et feaulx conseillers, les gens tenentz les requestes de nostre pallais
en Thoulouse où, pour le privilietge dud evesché la cognoissance en apartient, estant à cauze de ce
led evesché, fruictz et fermiers soubz notre protexion, mesmes que en cas d’empechement ce seroict
à nostre procureur general assister en la cauze et fere jouyr l’expozant de sad afferme et de tant qu’il
y a encores quelques feaudatoires et enfiteotes dud evesché quy sont rectifz au payement [tant] des
dismes que des droictz seigneuriaulx, des loz [et] vantes et obligés censives et autres debvoirs,
icelluy expozant nous a requiz vouloir constituer au mesmes effaict nous lettres et provision
convenable. Pour ce est il que nous te mandons et comettons que tu fasses exprès comandement de
par nous sur certains et grandz peynes à nous appointer ausd tenenciers et enfiteottes du fondz et
pocessions dont lesd droictz apartiennent aud arrantement, les contraindre de, incontinent et sans
delay, payer aud expozant, fermier susd, ou à son certain mandement 4, lesd droictz de fief, obligés
censives, loz et vantes et autres debvoirs à sond arrentement apartenentz par toutes voyes deues et
raizonnables et en cas d’opposition notre main desmeurant garnie, assigner les oppozans, reffuzans
ou dilayans à certain et competant jour par devant nous amés et feaulx les conseillers et gens
tenentz nousd requestes du pallais à Thoulouse pour proceder selon que de raison, aulxquelz
mandons et enjoignions aulx parties houyes, administrer briefve justice. Et avec ce, toutz et
chescungz les debtes bouns et [...] cogneus et preuves par cedulles, instrumenz, livres de raisons,
lettres missives, tesmoings, confession des parties et autres legittimes enseigniementz, tu les feras
payer aud expozant en contraignient les debitteurs par prinze, saizie, vante et deslivraison 8 (f°) de
toutz et chescungz leurs biens meubles et immeubles au plus offrant et dernier encherisseur et en
cas de reffuz ou opposition les assigner à certain et competant jour devant les juges aulxquelz la
cognoissance en apartiendra pour dire leurs cauzes d’opposition, reffuz ou dellay et autrement fere
et procéder comme de raison, te deffandant toutesfois [en] cognoissance de cauze ces presentes
après ung an non valables. Mandons et comandons à toutz nous justiciers, officiers et subjetz ce
faizant, sans pareatis, obeyr. Donné à Thoulouse le vingt neufvieme jour du mois de janvier l’an
de grace mil Vc LXXXXVII par le conselh. Coppie.

