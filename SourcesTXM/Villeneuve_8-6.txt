Revocatio donationis
In nomine Domini amen. Noverint universi quod anno incarnationis eiusdem Domini millesimo
quingentesimo vicesimo quinto et die vicesima quarta mensis februarii, illustrissimo ac
christianissimo (f° 443 v°) principe et domino nostro domino Francisco Dei gratia rege Francorum
regnante, apud et infra civitatem albiensem, senescallie Carcasone, in meique notarii publici et
testium infrascriptorum presentia coramque honorabili viro domino Anthonio Ferranderii, jurium
licenciato, judice temporali civitatis Albie, locorum de Villanova, Milhaveto ac totius alterius
temporalitatis reverendi, in Christo patris et domini, domini Emardi de Boysy, albiensis episcopi,
venit et comparuit providus vir Johannes Thuries, laborator mansi de Lyor, juridictionis predicti loci
de Villanova habitator, qui, memorato domino judici conquestus est, explicuit, narravit et dixit quod
ipse habebat quemdam Geraldum Thuries, suum filium iniquitatis qui die vicesima mensis
septembris novissime decursi a cancellaria regia Tholose ad sui instantiam impetravit quasdam
litteras domino judici regio albigesii directas cum certa narrativa per quas crimen lese magestatis
eidem exponenti eius patri falso impinxit et hoc medio metum sibi intulit propter quod ipsum intra
castrum de Villanova clam et secrete venire fecit atque intrusit ubi ipsum induxit, seduxit et ad
causam dicti metus coegit atque compulit ad sibi Geraldo faciendum quamdam donationem de certis
bonis suis cum instrumento per magistrum Bertrandum de Ruppe notarium eidem Geraldo satis
proximum recepto die undecima mensis januarii novissime decursi, cui instrumento et illius
passationi ipse Johannes Thuries per vim, metum, timorem, comminationes dicti Geraldi et non
cuiusque gratis ac sponte consentit. Et his de causis et aliis pluribus diversisque modis dictus
Geraldus eidem exponenti eius patri ingratus extitit. Ideo ipse Johannes Thuries ex nunc dictas
ingratitudines ad suum animum revocavit atque revocat propter quas predictam (f° 444)
donationem, in quantum potuit, cassavit, revocavit, annullavit, voluitque ac protestatus fuit quod
sui in futurum heredes et donatarii instituti atque instituendi ac ipsemet Johannes Thuries, si velit
et bonum sibi videatur huiusmodi revocatione se juvare dictas ingratitudinis causas et alias si opus
sit deducere et contradictam donationem certare illamque impugnare nullam et invalidam declarari
facere possint. De qua protestatione et omnibus premissis instrumenta seu acta publica (renvoi : per
me notarium infrascriptum) sibi fieri petit. Ideo memoratus dictus judex appuntavit quod premissa
in actis sue curie per me notarium illius coordinarium scriberentur ad eidem Johanni Thuries et suis
valendum et serviendum loco et tempore debitis prout de jure poterunt. Presentibus in premissis
Brengario Rouch predicti loci de Villanova, Bernardo Charles, veyrerio Albie, et Johanne Farsac
seniore mansi de la Gorsa parrochie de Canhaco habitatoribus, testibus ad premissa vocatis. Et me,
Petro Molinerii clerico predicte civitatis Albie habitatore, publico auctoritate venerabilium virorum
dominorum de capitulo Tholose notario, qui in omnibus premissis interfui. Itaque narrari, dici et
fieri audivi requisitusque de eisdem huius instrumentum seu acta etiam ex mandamento predicti
domini judicis sumpsi, retinui, mea propria manu scripsi, grossavi et signo meo auctentico more
sequenti quo dicta auctoritate aliis meis publicis actibus utor. In fidem premissorum signavi. (en
marge : Grossatum est bis.)

