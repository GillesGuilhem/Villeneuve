Testamentum Johannis Prunac
In nomine Domini amen. Noverint universi et singuli presentes pariter et futuri quod anno ab
Incarnatione eiusdem Domini millesimo quadringentesimo octuagesimo tercio et die vicesima
quarta mensis septembris, serenissimo ac illustrissimo principe et domino nostro domino Karolo
(barré : Ludovico) Dei gratia Francorum rege regnante. Apud locum de Villanova albigesii, diocesis
albiensis et senescalcie de Tholose, existens et personaliter constitutus videlicet Philipus Prunac,
laborator, mansi de Vaurs juridictionis dicti loci habitator, filius legictimus 1 et naturalis Johannis
Prunac quondam dicti mansi habitatoris, qui presentavit mihi Geraldo de Ruppe, publico auctoritate
regia notario, predicti loci de Villanova habitatori, quasdam patentes et appertas licteras in papiro
scriptas a venerabili et circumspecto viro domino judice albigesio domini nostri Francie regis seu
eius curia emanatas sigilloque suo dicte judicature in dorso earumdem cera rubea ut prima facie
apparebat sigillatas, que tales sunt :
« Petrus de Fronte, in legibus baccallarius et conciliarius et judex albigesii domini nostri Francie
regis, magistro Geraldo de Ruppe notario loci de Villanova albigesii, salutem. Ad supplicationem
Philipi Prunac, filii Johannis laboratoris quondam, mansi de Vaurs juridictionis eiusdem loci
habitatoris, dicentis et asserentis dictum Johannem Prunac, eius patrem legictimum et naturalem
nuper ab hoc seculo migrasse et dies suos in domo clausisse extremos condito prius per eum
testamento in quo de bonis et rebus suis disposuit et ordinavit quod quidem testamentum fuit
sumptum et receptum ac scriptum deffectu notarii publici per discretum virum dominum Johannem
Frontini presbiterum, viccarium supradicti loci de Villanova, in presencia testium fide dignorum,
ex quo testamento idem Philipus Prunac supplicans indiget pro conservatione eius juris. Ob quod
in dicta ordinatione et testamento testes presentes ad eternam rey memoriam petiit, (f° 69 v°)
requisivit ac supplicavit audiri et diligenter examinari ne jus ipsius deperiri posset in futurum et
dictum testamentum juxta disposicionem et ordinationem dicti quondam Johannis Prunac ac
depposiciones dictorum testium in modum seu formam presentam redigi et poni [...] Mandamus
omnes et singulos testes qui fuerunt presentes in ordinatione et condicione dicti testamenti per
dictum Johannem Prunac quondam testatorem facti habita prius penes vos scriptura per dictum
dominum Johannem Frontini facta de predicto testamento et ordinatione ac scriptura audiatis,
interrogetis et diligenter ac debite examinetis ac si dictus quondam Prunac tempore dicte
ordinationis et disposicionis erat in suis bono sensu et perfecta memoria vel esse videbatur habito
prius ab ipsis testibus et quolibet ipsorum corporali juramento dicendi et deponendi veritatem
necnon que super eis reperierit integram scribatis veritatem et ad eternam rey memoriam
commendetis indeque dicta et depposiciones sive actestationes testium solemniter et secundum juris
formam[...] Datum apud locum de Tecone, die decima mensis setembris, anno domini millesimo
quadringentesimo octuagesimo tercio, H. de Jornetz. » [...]
Ego, vero notarius et comissarius antedictus, visa forma dictarum licterarum et prius cum honore et
reverencia quibus decuit receptarum obtuli me contenta in eisdem juxta posse adimplere et ibidem
et incontinenti, defectu alterius officiarii sive servientis adjornarii, prius requisitus per dictum
Philipum Prunac testes qui in dicto testamento et ultima dispositione presentes fuerant videlicet
dictum dominum Johannem Frontini prebiterum, Johannem Flocard laboratorem, Johannem Arnalh
etiam laboratorem, Anthonium Sopar filium Guilhermi, Johannem Prunac filium Bernardi
quondam, Johannem Sopar textorem, filium Guilhermi, personaliter apud dictum locum repertos
coram me notario et commissario antedicto prehibituros testimonium veritatis super contentis in
scriptura per dictum dignum Johannem Frontini recepta et descripta quam ibidem michi notario et
commisario antedicto tradidit cuiusquidem scripture tenor talis est.
In nomine Domini Amen. Quoniam Dei filius, antequam in ara sancte crucis mortem subiret
corporalem, suum voluit condere testamentum nobis exemplum relinquens, idcirco huic est quod in
presencia mei prebiteri et testium infrascriptorum, existens et personaliter (f° 70 v°) constitutus
videlicet Johannes Prunac junior, filius Johannis quondam, laborator mansi de Vaurs juridictionis
de Villanova, et stans in suo lecto, dectentus aliquali infirmitate, sanis tamen mente et intellectu
prout cuilibet inthuenti apparebat et apparere poterat, volens sequi vestigia, suum condidit
testamentum in hunc qui sequitur modum. In primis eumdem signando se signo sancte crucis, sic
dicendo : In nomine patris et filii et spiritus sancti amen. Commendavit animam suam domino
nostro Jhesu Christo, dicendo versicatum psalmiste In manus tuas, Domine, comendo spiritum
meum, redemisti me, Domine, deus veritatis. Et voluit seppelliri in cimeterio Nostre Domine de la
Gravela. Voluit vocari in die eius sepulture per heredes suos infrascriptos septem prebiteros et
cuilibet dentur viginti denarios turonenses, totidem in novena et totidem in capite anni et cuilibet
eorum prebiterorum dentur viginti denarii turonenses et reffectio prandii. Item dedit et legavit amore
Dei luminaribus ecclesiarum Sancti Salvatoris de Villanova, Nostre Domine de la Gravela et earum
cuilibet duodecim denarios turonenses. Item dedit lumini Sancti Cirici de Milhaveto VI denarios
turonenses. Item dedit bassino purgatorii Sancti Salvatoris de Villanova unum cestarium bladi
frumenti solvendi infra unum annum post eius decessum. Item dedit et legavit in recompensam
serviciorum per Ramundam, eius uxorem, factorum et impensorum et que in futurum fieri sibi
sperat, quod sit domina, major et gubernatrix omnium bonorum et heredum suorum tamdiu quamdiu
vivet et stabit vidualiter et honeste, alias non. Et casu quo non se conveniret nec concordaret cum
heredibus suis infrascriptis, voluit sibi dari per dictum heredem suum infrascriptum quolibet anno
quatuor cestaria bladi frumenti, unam pipam vini rubey, unum porcum bonum et sufficientem
valoris viginti solidorum turonensium, duas cadrigas licgnorum. Item de duobus in duobus annis,
unam raupam pannorum qui fient in eius domo et unum par caliguarum et unum par sotularium pro
ipsa de duobus in duobus annis. Item unam domum de suis quas (f° 71) quas (sic) habet pro faciendo
suam habitationem. Item dedit et leguavit jure institucionis et hereditarie porcionis Mafre Prunac,
eius filio legictimo et naturali, in dotem et verqueriam et pro toto jure quod habere possent in bonis
suis videlicet summam viginti librarum turonensium quam sibi exsolvi voluit per heredem suum
infrascriptum terminis sequentibus videlicet quolibet anno duas libras turonenses, continuando
hujusmodi solutiones de anno in annum donec tota summa cedens fuerit soluta et quod una solutio
non possit accumulari per aliam. Item dedit jure predicto institutionis Fine, Thonie et Peyrone ac
Guilherme Prunagas, eius filiabus legictimis et naturalibus, cuilibet in dotem et verqueriam et pro
toto jure quod habere possent in bonis suis videlicet summam viginti librarum turonensium, lectum
et vestes nupciales videlicet pro lecto cuilibet unum lodicem, unum pulvinar et quatuor lintheamina
et pro veste duas raupas videlicet cuilibet unam cotam et unam gonellam panni coloris presentis
patrie, cum quibus heredes suas fecit particulares et easdem expellit ab omnibus bonis suis. In
omnibus autem aliis bonis suis heredem suum fecit, instituit ac ore suo proprio nominavit videlicet
Philipum Prunac, eius filium legictimum et naturalem, cui dedit omnia bona sua mobilia et
immobilia, presencia et futura, et teneatur solvere eius debita et legata et hoc est et etiam voluit
suum ultimum testamentum si aliud non faciebat. Acta fuerunt hec apud dictum mansum de Vaurs,
die ultima mensis augusti anno domini millesimo CCCC octuagesimo tercio, in presencia et
testimonio Johannis Arnalh, Anthonii Sopar filii Bernardi, Anthonii Sopar filii Guilhermi, Johannis
Sopar filii dicti Guilhermi mansi de la Cavespania, Johannis Prunac filii Bernardi quondam,
Johannis Flocart dicti mansi de Vaurs habitantium. Et mei, Johannis Frontini prebiteri, viccarii de
Villanova qui ad requisitionem dicti testatoris defectu notarii publici hoc testamentum recepi, scripsi
et manu mea propria signavi in fidem premissorum et testimonium veritatis. Johannes Frontini
prebiter.
Ita est. Sed quia dignus dominus (f° 71 v°) Johannes Frontini non erat notarius nec persona publica
[...] Qua propter preffatus Philipus Prunac michi notario et commissario petiit et requisivit ut testes
qui in condicione et ordinatione et dispositione dicti eius patris [...]. Successive vero anno quo supra
(marge : et die XXVI mensis setembris), apud dictum locum de Villanova et coram me notario et
commissario antedicto, venit et comparuit et se presentavit dictus Philipus, hora tercie, qui dixit et
asseruit [...] adiornari fecisse ad hanc presentem horam prehibituros testimonium veritatis super
contentum in ultima dispositione sive testamento per dictum quondam Johannem Prunac, eius
patrem, facto [...] qui quidem testes more testium recipiendorum recepti fuerunt et juraverunt unus
post alium ad et super sancta quatuor Dei evangelia ab ipsis et quolibet ipsorum manibus dextris
ripialiter tacta puram et meram de et super contentis in dicta scriptura consernente testamentum et
ultimam dispositionem dicti Johannis Prunac quondam factam dicere et deponere veritatem [...]
copiamque dicte scripture ac deppositiones dictorum testium in formam publicam eodem Philipo
Prunac requirenti [v...]2 dictus meus commissarius concessi. Et ibidem et incontinenti dictus
Philipus Prunac de premissis omnibus et singulis supradictis pro eius juris conservatione et aliorum
omnium quibus pertinet aut expectat aut pertinere et expectare potest in futurum et [p...]3
premissorum memoria melius habenda petiit et requisivit eidem fieri (f° 72 v°) et confici publicum
seu publica instrumentum seu instrumenta per me notarium supra et infrascriptum. Acta et recepta,
publicata et alias descripta fuerunt hec per me notarium et commissarium infrascriptum virtute et
auctoritate dicte mei commissionis, anno, die, loco et regnante quibus supra in presencia et
testimonio Guilhermi Sopar laboratoris mansi de la Cabespania, Gualhardi Sesquieyra etiam
laboratoris mansi de Godo juridictionis supra dicti loci habitatorum et testium ad premissa
presentium et vocatorum.

