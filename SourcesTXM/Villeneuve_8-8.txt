Donation de Gerauld Navech
Scaichent tous presens et advenir que l’an mil cinq cens nonante deux et le vingt troisiesme jour du
moys de janvier après midy, regnant très chrestien prince Charles, par la grace de Dieu roy de
France, dans la cité d’Alby et bouticque de moy notaire soubzsigné. Par devant moyd notaire, à la
presence des temoings soubz nommés a esté estably en persone Gerauld Navech, du masaige de
Navech de (f° 48 v°) Villeneufve d’Albigeois, lequel non seduict ne suborné comme a dict mais de
son bon gré et franc voloir, considerant les bons et agreables services qu’il a tousjours cy devant
receuz et reçoit ordinairement et espere recevoir à l’advenir de Bertrand Navech 5 son filz legitime
et naturel, unicque masle, ayant il tousjours esté et estant le support et baston de sa vieillesse, luy
ayant presté toute obedience, honeur, reverence et respect de bon filz, a donné et donne
presentement icelluy Gerauld Navech par donation faicte entre les vifz, irrevocable aud Bertrand
Navech, son filz icy present estipulant et acceptant pour luy et ses heretiers et successeurs et
humblement, le chapeau à la main, remerciant sond pere, scavoir est tous et chacuns ses biens de
luy Gerauld Navech, meubles, immeubles, droictz, noms, voix et actions presens et advenir en
qu’elle (sic) part que soyent et par quelque moyen, droict et cause que luy pourriont apertenir soubz
les retentions et reservations suivantes. Premierement, s’est retenu et reservé icelluy Gerauld
Navech donateur que chacun an, sa vie durant, led Bertrand Navech son filz et donataire luy donera,
payera et rendra apporté au lieu dud Villeneufve de pention annuele vingt cestiers blé mossole,
beau, net et merchant mesure d’Alby, ung cestier millet et ung cestier veces à la feste de la Marie
Magdaleine, deux pipes bon vin pur à la feste de Saint-Michel de vendanges, (f° 49) cinq escuz sol
à la feste de Noel pour achapter ung pourceau, huyle et sel, trois charretées boys à brusler et une
charretée serment pour la Toussainctz et une chemise bone toile pour Pasques. Plus, de deux en
deux ans, luy fera et baillera ung sayon, ung porpoinct drap de sa maison, unes chausses, soliers
et ung chapeau et de cinq en cinq ans une roube drap de sa maison. Plus s’est reservé et retenu led
donateur pour son habitation la maison qu’il a dans le lieu et fort dud Villeneufve, garnye et meublée
de lict et autres meubles requiz pour son service et suivant sa qualité. S’est aussi retenu et reservé
led donateur que, venent il à deceder, sond filz et donataire soit tenu faire ensepveillir son corps
dans l’eglise dud Villeneufve et tumbeau de ses ancestres et fere ses honeurs funebres de sepulture,
novene et bout d’an de sond corps, convoquant chacun desd trois jours vingt prebstres, leur
donnant et payant pour chacun jour deux soulz tournois à chacun et que prient Dieu pour son ame.
Et ayant aussi chacun desd trois jours une livre cire en petits cierges. Plus s’est retenu et reservé
que sond filz et donataire soit tenu doner et payer pour une foys à la communaulté des prebstres de
l’eglise dud Villeneufve après son decès de luy donateur la somme de vingt livres tournois pour la
fondation d’ung obit qu’il veult et ordonne estre celebré chacun an à perpetuité en l’eglise dud
Villeneufve par les prebstres d’icelle chantant (f° 49 v°) messe haulte pour les trespassés, priant
Dieu pour son ame et faisant absolution sur le tumbeau de sa sepulture après la messe celebrée tel
jour que son corps aura esté miz en sepulture commenceant au bout de l’an après son decès et que
lad somme soit employée en achapt de rente annuele pour icelle rente estre distribuée chacun an
ausd prebstres de lad eglise qui se treuveront presens à la celebration dud obit. Et que sond filz et
donataire ne puisse estre constrainct au payement et deslivrance desd vingt livres tournois en leur
payant chacun an au jour de la celebration dud obit trente trois soulz quatre deniers tournois de rente
pour estre distribués comme dessus jusques leur avoir poyées lesd vingt livres tournois. Plus s’est
retenu et reservé que sond filz donataire soit tenu payer au bout d’ung an après son decès de luy
donateur à chacune de ses filles qu’il a toutes mariées cinq soulz tournois qu’il leur donne pour tout
droict qu’elles et chacune d’elles ont et pourriont avoir sur ses biens outre le dot qu’il a dict leur
avoir constitué et poyé. Et que moyennant ce, sesd filles ne puissent rien plus demander sur ses
biens aucunement. Sans aucune autre retention ne reservation que de la censive annuele aux
seigneurs directes qu’il s’est purgé par serement ne scavoir dire. Et soubz lesd retentions et
reservations led donateur a promiz aud donataire jamais plus ne demander rien sur sesd biens
directement ne indirectement (f° 50) desquelz s’est divestu et en a investu sond filz donataire luy
baillant la note du presant instrument. Et pour presenter la present donation par devant les Messieurs
magistratz de la court royale du juge d’Albigeois au siege du Bout du Pont de Tarn d’Alby et d’icelle
demander et requerir l’insinuation, autorisation et regestre suivant les edictz et ordonnances du Roy
et prester le serement requiz et faire toutz actes necessaires et requiz. Lesd donateur et donataire
respectivement ont faictz et constitués leurs procureurs Messieurs Juliani, Costa, Amyel, licenciés
ez droictz, et autres advocatz en lad court et aud siege et chacun d’eulx seul. Prometant avoir
agreable tout ce que aura esté faict et procuré et les indemniser. Et toutes parties, respectivement et
reciprocque estipulation en tout intervenent, ont promiz tenir, garder et observer ce dessus et ne y
contravenir soubz obligation de tous et chacuns leurs biens à toutes courtz et rigueurs de justice. Et
ainsin l’ont juré aux sainctz evangiles de Dieu de leurs mains droictes touchés. Renonceant à toutes
actions et exceptions et autre droict par lequel pourriont contravenir. Et de ce ont requiz et accordé
instrument estre retenu par moy notaire soubzsigné. Faict et recité ez presences de Maistre Anthoine
Carrier prebstre, Bernard Carrier clerc, son nepveu de Malloc et Maistre Francois Bolengier d’Alby
soubzsignés à la note, parties ne scaichant escrire.
Signés : Boulengier, B. Carrier, A. Carrier, et moy, J. Deripis notaire.

