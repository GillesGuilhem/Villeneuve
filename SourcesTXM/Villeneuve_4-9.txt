Prolation de sentance arbitraille entre Anthoine Roques cordonier d’une part et Brenguier Flotard
d’autre
Comme procés feust pendent en la court des Messieurs de consulz de Villeneufve d’Albigeoys entre
Anthoine Roques, cordonier dud Villeneufve, d’une part et Brenguier Flotard, laboreur du masaige
de Vaurs ou Prunac, juridiction dud Villeneufve, d’autre. Led Roques demandeur a ce que division
feust faicte entre parties de l’eaue yssant de la reviere d’Escourou 2 passant par le foussé destiné
pour arozer les predz appelles del Prat lonc suivant l’ancienne coustume et la division ainsy faicte,
(f° 217 v°) comandement estre faict aud Flotard de ne trobler led Roques a la perception de lad eaue
les jours que luy seront assignes pour faire arozer ses pres estans devers cest endroict. Et led
Brenguier Flotard a ce consentent et requerant aussi que comandement feust faict pareillement aud
Roques de retirer les pierres d’une murralle ou paroy seche qu’il Roques avoict en une sienne terre
situee en lad juridiction, lieud a Taraval, chues dans la terre dud Flotard y joignant. Et tant procedé
que par lesd consulz de consentement desd parties le tout auroict esté comis au dire de Bertrand
Cesquiere et Pierre Prunac dud Villeneufve et despuis par lesd parties prins et acordes par arbitres
neutraillement et promis de parolle d’avoyr agreable, obeyr et satisfere a ce que par eulx seroict
ordonné et ne y contrevenir ainsy que lesd parties ont dict et acordé par devant les notaire et
tesmoings sous escriptz. Pour ce est il que ce jourd’huy vingtieme jour du moys de febvrier mil cinq
cens septante dans led present lieu de Villeneufve d’Albigeoys, seneschaucee de Tholose, regnant
trés chretien prince Charles par la grace de Dieu roy de France, a la comparition et requisition desd
parties par lesd arbitres, veue lad comission et mesmes veue et receue aussi la promesse a eulx faicte
de parolle par parties leur ayant remis led different, jurant en rien ne contravenir et ouys au lonc sur
icelluy les faictz acordes par parties par devant lesd arbitres. Par leur sentence arbitraille ont dict et
ordonné qu’ilz renonceront aud procés et procedure et qu’ils seront doresnavant bonne paix et
amytié entre elles. Et au surplus que du droict qu’apartenoict pour faire arrozer leurs prez estans
illec al Prat lonc, led Flotard prendra l’eaue deux jours que comenceront au jourd’huy qu’est lundi
et led Roques aultres deux jours et continueront ansy doresnavant. Et que chesque annee a la
premiere saison de faire arozer lesd predz, lesd parties seront tenuz en ce (f° 218) que leur concerne
faire paissiere a la reviere d’Escourou pour faire passer l’eaue aud foussé destiné pour arozer lesd
predz et a ces fins netoyer et curer led foussé et tenir en ordre, le tout a comuns despens en ce que
ausd parties touche seulement comme dict est. Et oultre que led Roques sera tenu tirer lad paroict
contencieuse cheue dans lad terre dud Flotard dans et par tout ceste sepmaine, luy enjoignant de
ce faire. Comme aussy a toutes parties de ne soy tr [o] bler et empescher l’une l’autre a la perception
de lad eaue les jours a une chescune cy dessus assignes, a penne de vingt cinq livres tournois
payables par partie contravenente a partie obeyssente la moytié et l’autre moytié a la reparation de
l’eglise dud Villeneufve et sans despens du present arbitraige se tauxant 1 pour leurs pennes et
vacations exposees en icelluy demy teston pour chescun d’eulx. Laquelle proferee, toutes parties
y ont acquisses et comme agreable, promis chescune de sa part et en ce que les concerne la garder
et observer soubz les obligations de leurs personnes et biens sus toute renonciation de droict et
submission de toutes courtz et scelz et juré. Presens : Luccas Rebieyre dud Villeneufve et Guillaume
Molinier de Bresset, juridiction dud Villeneufve, qui ont dict ne se scavoyr signer, moings lesd
parties ne Prunac, l’un desd arbitres, bien led Cesquiere qui s’est signé a la minute du present. Ainsy
B. Cesquiere coarbitre et moy, Laroche notere.
