Arbitraige entre Guillaume Heliés et Cecille Salvye mariez, d’une part et Barthelemy Salvy et
Marye Salvye, d’autre
Au nom de Dieu a tous presens et advenir, notoire soict que sur le different par lequel s’esperoict
movoyr procés entre Guillaume Heliés dict Ricot, masaige de Heliés juridiction de Villeneufve en
Albigeois, et Cecille Salvye, sa femme et fille de feu Imbert Salvy, d’une part, et Barthelemy Salvy,
filz et coheritier dud feu Imbert Salvy, et Marye Salvye, filhe et heritiere de feu Pierre Salvy, led
Pierre Salvy quant (f° 273) vivoict filz et autre conheritier dud feu Imbert Salvy, masaige del Maset
juridiction dud Villeneufve habitants, d’autre part, pour raison du desfrault, majeur valiance et
supplement de biens que lesd Heliés et Salvye mariez demandoyent sur les biens tant meubles que
immeubles dud feu Imbert Salvy pere d’icelle Cecille, ensemble de Ramonde Salvye sa mere, lesd
parties pour evicter procés et redimer vexation ont remis led different en arbitres comme s’ensuict.
Pour ce est-il que ce jour d’huy dix huictiesme du moys de septembre mil cins cens soixante sept,
regnant trés chrestien Charles par la grace de Dieu roy de France, dans le present lieu de Villeneufve
d’Albigeois, seneschaucée de Tholose, feurent presens en leurs personnes lesd Guillaume Heliés et
Cecille Salvye mariez d’une part et lesd Barthelemy et Mariette Salvys, honcle et niepce aud nom,
d’autre. Lesquelles parties respectivement esd noms agreablement ont remis led different, en poinct
de droict et a l’amyable, au dire, decision, jugement et sentence arbitraire de Luccas Rebiere dud
Villeneufve, Anthoine Heliés, fils a feu Estienne, masaige de Heliés juridiction dud Villeneufve et
Anthoine Laville dict Cojati masaige de la Maurelhié juridiction de Cordes habitants icy abssens,
les prennent pour arbitres neutraillement a la sentence et dire desquelz arbitres lesd parties et
chascune d’icelles en son endroict et aulx noms que procedent ont voleu demeurer et y acquiesser
comme sy c’estoict sentence deffinitive, passee en force de cause 5, jugee a la peine de cinquante
livres tournois moytié a la reparation de l’eglise Sainct Saulveur dud Villeneufve et moytié
(f° 273 v°) a partie acquiessante aplicable, laquelle des a present la partie contravenant a voleu
avoyr incoreue, pourveu que lesd arbitres ayent jugé leur different dans un moys prochain. Sy ont
promis lesd parties respectivement garder et observer le present compromis et tout ce qu’est dessus
escript, ensemble la sentence que par lesd arbitres sera proferée sur yppothecque et obligation de
tous et chascuns leurs biens meubles et immeubles, presens et futurs, iceulx soubzmetant aulx
forces, rigueurs et compultions des courtz et scelz mage de la seneschaucée et viguerie dud Tholose
et Alby, petit de Montpellier et ordinaire dud Villeneufve et par chascune d’icelles, l’une non cessant
pour l’autre. Et ce par prinse, saisye, vendition, alienation d’iceux biens, delivrance a l’inquant
public au plus offrant et dernier encherisseur, asfixion des armes et peurceaulx royaulx,
rompement et ouverture des portes de son habitation et par toutes autres voyes de justice deus et
raisonables. Sy ont renoncé a toute exception de droict, dolosité10, fraulde, induction,
sirconvention, subornation, force, constraincte et a deception de n’avoyr passé, conclud et arresté
le present compromis et ce que y est contenu, par exprés lesd Cecille et Marye Salvyes au droict de
leurs yppothecques et a la loi Julia et a tout autre droict introduict en faveur des femmes lezees et
deceues ez contraultz et generaillement tous a tout droict canon, civil, usaige, stille, coustume,
privilege ou estatut par lesquelz et iceulx moyenant se porroyent ayder a la contravention du present
(f° 274) compromis et sentence que sera par lesd arbitres proferee par le serement a chascun d’eux
presté sur les sainctz evangilles Nostre Seigneur de leurs droictes mains touchés, requerans de ce
leur estre retenu acte. Presens : Maistre Bertrand Bosq, prebstre dud Villeneufve, et Pierre Soquier,
filz a feu Jehan, masaige de Pradals, juridiction de Malhoc habitantz. Lequel Bosq prebstre, l’un
desd tesmoins scaichant escripre c’est signé avec moy notaire a la minute du present instrument et
non led Soquier autre tesmoing, moins lesd parties ne scaichant comme ont dict escripre ainsy signé
Mossen Bertran Bosc et moy notaire royal soubzsigné quy, requis, en ay retenu acte. Et despuis le
vingt uniesme jour desd moys, an, lieu et regnant que dessus, par devant moy notaire royal et
tesmoings soubz escriptz ont compareu en leurs personnes lesd Rebiere, Heliés et Laville arbitres
susd ausquelz par moy susd notaire a esté faicte lecture dud instrument de compromis quy l’ont
accepté et offert faire leur debvoyr et comme arbitres neutraillement esleuz et acordes par lesd
parties avoyr presté le serement requis sur les sainctz evangilles Nostre Seigneur a la requisition
desd parties ez mains de moy susd notaire de ne favoriser a l’une partie plus que a l’autre, ains en
juger selon Dieu et consiences. Presens : Barthelemy Dueymes et Pierre (f° 274 v°) Uxoyre, filz a
feu Guillaume, masaige del Obre juridiction de Malhoc habitantz quy ont dict ne se scavoyr signer,
moins lesd arbitres ne parties. Et moy notaire soubzsigné quy, de ce requis, en ay retenu acte.
Et advenu le premier jour d’octobre an susd oud masaige del Maset par devant moy susd notaire
et a la presence desd arbitres et tesmoings soubz escriptz a compareu et c’est presentee en personne
la susd Ramonde Salvye, veufve dud feu Imbert Salvy et mere desd Barthelemy Salvy et Cecille
Salvye parties susd, laquelle, certiffiee par moy susd notaire de lad remission faicte, de laquelle luy
a esté faicte lecture et icelle, comme a dict et declairé bien entendue, y a ratiffié et joincte en icelle
dicte remission en ce que luy concerne soubz les pennes, obligations, submissions, renonciations et
jurement contenuz aud instrument de compromis. Presens : Jehan et Stienne Salvys pere et filz et
George Capus dud masaige del Maset habitantz quy ont dict ne se scavoyr signer et moy notaire
soubzsigné quy, requis, en ay retenu acte.
Et le mesmes jour, premier octobre an susd oud masaige del Maset, par devant lesd Rebiere, Heliés
et Laville arbitres susd, presens les notaire et tesmoins soubz escriptz a la requisition de toutes lesd
parties illec presentes, auroict esté prononcee la sentence arbitraille de la teneur que s’ensuict :
Nous, Luccas Rebieyre, (f° 275) Anthoine Heliés et Anthoine Laville, arbitres arbitrateurs et
amyables compositeurs respectivement prins, esleus et neutraillement acordés par Guillaume Heliés
et Cecille Salvye mariez d’une part et Barthelemy Salvy et Marye Salvye, honcle et niepce, heritierz
de feu Imbert Salvy et Ramonde Salvye, veufve dud feu Imbert Salvy, joincte aud arbitraige,
d’autre. Veu l’instrument d’arbitraige receu par Mestre Barthelemy de Laroche, notaire royal dud
Villeneufve, le dix huictiesme jour du moys de septembre mil cinq cens soixante sept, demande par
led Heliés et Cecille Salvye mariez contre lesd Barthelemy et Mariette Salvys, honcle et niepce aud
noms, faicte du desfrault, majeur valiance et suplement de biens que a lad Cecille Salvye pouvoict
competer et apartenyr sur les biens tant meubles que immeubles dud feu Imbert Salvy, ensemble de
Ramonde Salvye, pere et mere desd Cecille et Barthelemy Salvys et ayeulx de lad Marie Salvye,
desfences par lesd Barthelemy et Marie Salvys, honcle et niepce, sur lad demande faictes par
laquelle disent ne y avoyr aulcune majeur valiance ny desfrault, ains par led feu Imbert Salvy avoyr
esté constitué et assigné douaire a lad Cecille Salvye equipollent 2 aulx droictz, part et portion que
luy pouvoyent competer et apartenir sur les biens de sesd pere et mere et avoyr faicte quictance
d’iceulx au moien de quoy ne faisoict a recepvoyr. Veu aussy (f° 275 v°) instrument de mariage
d’entre led Guillaume Heliés et Cecille Salvye mariez portant entre autres choses la constitution
dud douaire d’icelled Salvye a elle faicte par led feu Imbert Salvy sond pere retenu par feu Mestre
Bertrand de Ruppe, notaire quand vivoict dud Villeneufve, le vingt uniesme jour du moys de
novembre mil cinq cens trente deux, declaration faicte par lesd Heliés et Salvye mariez par laquelle
ont dict et confessé avoyr receu et estre payés entierement de tout led douaire. Veu et entendu aussy
la valeur et extimation du bien tant meuble que immeuble qu’avoict apartenu aud feu Imbert Salvy
et Ramonde Salvye, pere et mere de lad Cecille Salvye, dire et requisition de parties ouyes au lonc
sur leurd different et faict acordé par elles par devant nous. Par nostre present sentence arbitraille
avons dict et ordonné, disons et ordonons que lesd Barthelemy Salvy et Mariette Salvye seront tenus
asfectuellement bailler et payer aulx noms qu’ils sont prins ausd Guillaume Heliés et Cecille
Salvye sad femme la somme de septante livres tournois. C’est vingt livres tournois a chascune des
troys festivites de la Toussainctz prochaines venens et les dix livres tournois restans et pour fin de
paye a l’autre feste de la Toussainctz aprés ensuivant que sera de la prochaine en troys ans aprés
venens. Et moyennant ce, lad Cecille Salvye quictera ausd Barthelemy Salvy et Mariette Salvye,
honcle et niepce, tous et chascuns droictz, voix et actions qu’elle a, espere (f° 276) ou pouroict
avoyr sur lesd biens tant meubles que immeubles dud feu Imbert et Ramonde Salvye, sesd pere et
mere, tant pour droict de nature, quarte trabellianicque 3, falcidie que autre droict, relanxant lesd
Barthelemy Salvy et Mariette Salvye de plus amples petitions et demandes desd mariez que leur
pouroyent faire pour raison et a cause de ce et sans despens du present arbitraige, condempnant
toutes lesd parties respectivement et chascune d’elles en ce que les concerne ou pouroict concerner,
tenir, garder, observer, obeyr et satisfaire au contenu de nostre present sentence arbitraille de poinct
en poinct selon sa forme et teneur a la peine contenue ez edictz du roy et aud instrument de
compromis et nous sommes tauxés un teston pour chascun de nous troys. Laquelle sentence ainsi
dessus prononcee et par lesd parties comme ont dict et declairé bien entendue lesd Barthelemy Salvy
et Mariette Salvye, icelle dicte Mariette de licence, voloyr et consentement de Anthoine Favier son
mary y present que luy a illec donnes en cest partie, y ont acquiessé et comme agreable promis de
leur part la garder et lesd mariez en ont appellé. Duquel apel lesd Barthelemy et Marye Salvys ont
protesté des pennes portees par led intrument de compromis. Presens : Jehan et Estienne Salvys,
pere et filz, (f° 276 v°) et George Capus dud masaige del Maset habitantz. Et moy, notaire royal
soubzsigné qui de ce dessus requis en ay retenu acte, en foy.
Signé : Laroche notere.
Marge : Le XIIIe novembre mil Vc LXX, ou lieu de Villeneufve d’Albigeois, personellement estably
led Guillaume Heliés, mary de lad Cecille, lequel agreablement a confessé avoyr receu desd
Barthelemy Salvy et Mariette Salvye, led Barthelemy Salvy illec present estipulant et acceptant tant
pour luy que pour lad Mariette, la somme de septante livres tournois en laquelle lesd Barthelemy et
Mariette leur estoyent tenus pour les causes portees par le present instrument de prolation 5 de
sentence arbitrelle d’entre parties et de lad somme de LX livres 6, led Heliés s’en est dict estre bien
payé et content et quictes lesd Barthelemy et Mariette Salvys et consentent le present instrument en
ce que concerne le debte estre cancellé. Presens : Jehan Galhard de Castanet et Galhard Jalras de
Calausou juridiction dud Malhoc. Et moy, Laroche notere.

