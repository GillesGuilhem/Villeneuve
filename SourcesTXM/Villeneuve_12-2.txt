Jehan Daygua, docteur ez droictz, conseiller du roy notre sire et son juge d’Albigeois, a tous ceulx
que ces presentes verront, salut. Scavoir faisons et attestons huy datté des presentes (barré : par) en
la ville d’Alby, par devant Monsieur Maistre Anthoine de Ciron, licencié ez droictz, notre lieutenant
principal au siege du Bout du Pont de Tarn d’Alby, avoir compareu Maistre Arnauld Donadieu,
practicien dud Alby, pour et avec sire Bertrand Rouch, merchant de Villeneufve, qui a requiz estre
faicte sommaire aprisie (barré : en forme) de notorieté comment led Rouch est homme de bien, de
bonne vie et honeste conversation, ayant tousiours vescu suyvant les constitutions de la saincte
esglize catholicque, apostolicque, romayne, sans jamays s’en estre desvoyé ny distraict. Et de ceste
qualité a esté tousiours tenu et reputé, s’estant retiré durant les precedens troubles, mesmes ez
années mil Vc LXVIII et LXIX que led lieu de Villeneufve feust surprins par ceulx de la nouvelle
prethendue religion en la present ville d’Alby avec ses femme, enfans et autre familhe ou il auroit
residé l’espace de deux ans ou environ, y tenant son ordinaire domicille, tant en la maison de Maistre
Jehan Molinier notaire et secretaire de Monseigneur l’evesque d’Alby que en celle que led Rouch
tinst a louaige de Jacques Crozat merchant d’Alby, assize aud Alby et rue du Borguet nou, pendent
lequel temps il auroit esté employé en tous actes de citoyen domicilié de lad ville (f°) tant pour le
regard de la garde d’ycelle, norriture et entretenement de la gendarmerie tenant garnison en la
present ville, reparations des murailles, bouleverdz et fossés d’ycelle. Et faict tous autres debvoirs
de bon et fidele subiet du roy, sans que oncques il ayt esté atteinct, conveincu ny soupçonné d’estre
hereticque ou de lad religion prethendue. Et pour attester de ce dessus a notred lieutenent, led
Donadieu nous a produictz et exhibés en tesmoingz Messieurs Maistres Jehan Julien, licencié ez
droictz, procureur juridictionel en la court ordinaire et temporelle d’Alby, George Luthier, aussi
licencié ez droictz, lieutenent en la viguerie royalle d’Alby, Bernard Grimauld, prebstre beneficié
en l’esglise cathedralle d’Alby et prieur de Saint Martin de Corras 1 ou dioceze d’Alby, Jehan
Bedoret, prebstre et vicaire de l’esglize parrochielle Monsieur Saint Fric 3 aud Alby, Anthoine La
Voulte, prebstre de la parroisse de Saint Salvy aud Alby, Jehan Garravet, congreffier ez courtz
spirituelle et temporelle d’Alby, Sires François d’Ayralh, Pierre Fleyres, Guillaume Alric et Pierre
Pezet, merchans dud Alby habitans, estans trestous d’eaige competant pour porter tesmoignage, le
puisné d’entre eulx eaigé de trente ans et plus. Lesquelz moyenant serement l’ung aprés l’aultre par
notred lieutenent sur ce dessus interrogés, ont dict et attesté tous d’une comune voix et accord avoir
parfaicte cognoissance dud Rouch et scavoir comme (f°) estant chose notoire qu’il est homme de
bien, bon catholicque, de bonne vie et honeste conversation sans oncques s’estre distraict ny separé
de la religion catholicque, apostolicque, romaine. Ains a il tousiours vescu comme faict encores de
present suyvant les sainctes constitutions d’ycelle tant du temps qu’il faisoit sa residence en la
present ville d’Alby qu’estoit esd annees mil Vc LXVIII et LXIX, estant fuytif dud lieu de
Villeneufve a cause de l’occupation d’ycelle par lesd gens de la prethendue religion (renvoi :
s’estant retiré en la present ville avec sa femme, enfans et autre familhe), que auparavant et despuis
faisant sa residence aud Villeneufve, tel tenu et reputé publicquement sans que oncques il ayt esté
accusé ny soupçonné d’heresie ou autre mauvais sinistre ny d’estre faulteur ny recelateur de
herectiques ou autres gens de mauvaise vie et conversation comme ce dessus ont dict scavoir. C’est
lesd Julien, Luthier, Fleyres, Ayral, Pezet, Alric et Garravet pour l’avoir hanté6 priveement et
familierement du temps qu’il faisoit sa residence aud Alby, estant ordinairement suyvant son reng
et ordre, comme habitant et domicilié, employé a la garde d’ycelle, entretenement et norriture des
garnisons et reparations de la ville et forteresses d’ycelle. Et lesd Grimauld, Bedoret et La Voulte
pour luy avoir veu hanter et frequenter les esglizes, mesmes led Bedoret pour l’avoir souventesfois
ouy de sacramentelle confession, (renvoi : mesmes administré le sainct sacrement de l’aultel durant
une sienne maladie qu’il eust en Alby) et tousiours treuvé et cogneu homme de bien, comme ce
dessus ont dict scavoir comme estant notoire et pour les raisons susd. Et a la requisition dud
Donadieu pour led Rouch par notred lieutenent a esté ordonné que le dire et attestation desd
tesmoings demeurera (f°) script et d’ycelluy en sera expedié acte et attestatoire 7 aud Rouch pour
luy servir en temps et lieu et ou besoing sera (renvoi : Presens : Maistre Guillaume Maury,
practicien et Jehan Matha, merchant dud Alby habitant). En foy de quoy, les presentes par notred
lieutenent signees et scellees du scel royal et ordinaire de notre court, avons faictes expedier aud
Rouch par le notaire roial soubzsigné. Faict Alby, ce vingt uniesme jour de may mil cinq cens
septante huict. De mandement de mond seigneur le lieutenent, Pelissier notaire.

