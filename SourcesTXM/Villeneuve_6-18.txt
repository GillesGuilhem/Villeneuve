Maistre Guillaume Alaux recteur de Villeneufve
L’an mil cinq cens septante deux et le dix septiesme jour du moys de mars, regnant trés chrestien
prince Charles par la grace de Dieu roy de France, en la cité d’Alby, senechaucee de Carcassone,
en presence de moy notaire et des temoings souz nommez, establis en leur persones Maistre
Guillaume Alaux, recteur de Villeneufve d’Albigeois, d’une part et Maistre François Peletier,
licencié ez droictz, beneficié1 en l’esglise cathedrale d’Alby, d’autre. Lesquelz ont dict procés avoir
esté entre eulx en court de Monsieur le senechal de Tholose, led Peletier impetrant lettres de
complainte pour raison du possessoire du benefice et cure de Villeneufve d’Albigeois et led Alaux
defendeur. Ou tant procedé que par ordonance de lad court, la recreance auroyt esté baillee et
adjugee aud Alaux et despuys par sentence icelluy dit Alaux auroyt esté maintenu diffinitivement
aud benefice avec despens. Or est il que led Peletier, agreablement certiffié a plein de lad sentence
diffinitive donee par lad court en faveur dud Alaux pour raison d’icelluy dit benefice et cure de
Villeneufve luy ayant esté inthimee et notiffiee comme a dict, a declairé acquiescer et presentement
a acquiescé a icelle dite sentence diffinitive entierement seillon ses forme et teneur, renunceant
expressement a tout appel pour raison de ce interjecté ou a interjecter, ensemble a tout droict qu’il
pourroyt avoir et pretendre aucunement en et sur led benefice et cure et fruicts d’icelluy. Et ainsin
l’a juré a sa bonne foy sur toute renunciation necesaire. De quoy aud Alaux present et acceptant a
concedee acte et instrument estre retenu par moy notaire souzsigné. Presens : Maistres Pierre
Plainhard, Anthoine Delmont prebstres, Bertrand Sesquyere dud Villeneufve habitants souzsignés
a la note et parties.
Signés : F. Pelatier, Guillem Alaux recteur, P. Plainhard prebstre, A. Delmon, B. Cesquieyre. Et
moy, J. de Ripis notaire.

