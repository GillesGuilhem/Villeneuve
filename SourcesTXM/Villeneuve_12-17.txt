Jean de La Valete, seigneur de Cornusson, Lestang et autres lieux, seneschal de Thoulouse et
Albigeois, à tous ceulx qui verront ces presantes scavoir faisons et attestons ce jourd’huy datté des
presantes avoyr esté prononcée l’ordonnance suyvant. Veu par nous, Mariet Daverano, juge maige
et lieutenant general nommé en nostre seneschaucée, la requeste presantée par les consulz et
habitans de Villeneufve en Albigeois tendant à ce que leur soit permis pour le payemant de la somme
de quatre cens soixante escuz par eulx emprumptée du sieur compte d’Aubijoux pour estre deslivrée
au compte de Rastignac que s’estoit avecque ses trouppes emparé, ses troubles derniers, dud lieu de
Villeneufve, pour la conservation d’icellui lieu et des faulxbourgs et empescher les ravaiges qui s’en
feussent ensuiviz, cottizer icelle sur lesd habitans. Deliberation sur ce tenue par lesd habitans en
datte du quinzieme septembre mil Vc LXXXXV dernier, rettenu par Maistre Ramond Fenoulhet,
notaire royal dud Villeneufve. Responce mise au pied de lad requeste par Decellis, advocat du roy
et ce que faisoit à veoir. Par nostre presant ordonnance, permettons ausd consulz cottizer, coequer,
despartir, esgalizer, lever et exiger sur toutz les manans et habitans contribuables dud consulat de
Villeneufve au soul la livre, le fort pourtant le foible, equalité8 gardée, lad somme de quatre cens
soixante escuz contenue en lad deliberation et pour estre employée suyvant icelle et à la charge par
lesd consulz en rendre compte ainsin qu’il apartient et sera ordonné. M. Daverano juge maige, signé.
Comme de ce plus à plain les actes et responces de nostred cour attestent en tesmoing. De quoy ces
presantes ont esté expedyées. À Thoulouse, le XXVIe jung [mil] Vc LXXXXVI.
Signés : M. Daverano juge mage, Fontanilhe.
