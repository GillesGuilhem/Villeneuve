L’an mil Vc LXXV et le XIIIe jour du moys de novembre au lieu de Villeneufve, dioceze d’Alby et
seneschaucee de Tholose, par devant moy nothere et tesmoingz soubz nommés, personellement
constitué noble Guilhaumes de Caste habitant d’Alby, lequel, tant en son nom propre que de ses
companihons fermyers generaulx des fruictz de la claverye d’Alby apertenent au seigneur evesque
dud Alby, lequel dressant ses parolles a sires Huc Rueyres [ ]3, consulz modernes du present lieu de
Villeneufve dependant de lad claverye d’Alby, les auroict sommés et requys et toute l’universitté
dud lieu de Villeneufve, parlant a eulx, luy voloyr baylher rolle pour fere la lieve de la queste en
laquelle toute l’universitté dud lieu de Villeneufve sont attenus et redevables aud seigneur evesque
comme seigneur espirituel et temporel dud Villeneufve tant en bled froment, avoyne que argent,
suyvant les recongnoisances ancienes et neanlmoingz les a requis luy voloyr payer comme rantier
dud lieu les censives ordinayres deues aud seigneur evesque et aultres devoyrs suyvant lesd ancienes
recongnoisances et en deffault de ce, en a protesté contre lesd sieurs consulz et toute lad universitté
dud lieu de Villeneufve de toutz despens, domaiges et interestz et de la retardation et valeur dud
bled et d’aultres devoyrs deuz aud seigneur evesque et de tout ce qu’il peult et doibt. Lequel de
Caste en a requiz acte estre retenue par moy nothere soubzsigné. Ez presences de hont respondu
lesd consulz y vouloir anvoier leur conselh et aprés fere leur devoir 8. Presences de Jehan Salvy et
Piere Salvy et Maistre Piere Cambard et Imbert Delmon et moy nothere.
Signé : P. Cambard.

