Marché faict entre Ramond Cambard hoste et fermier du droict de l’equivalent dud Villeneufve,
d’une part et Catherine Maurine hostalière, d’autre
L’an mil cinq cens septante ung et le dernier jour du moys d’octobre, a Villeneufve d’Albigeoys,
regnant Charles etc. Personellement establys Ramond Cambard hoste et fermier du droict de
l’equivalent dud Villeneufve, d’une part et Catherine Maurine hostaliere, veufve a feu Ramond
Cambard dud Villeneufve, d’autre part. Lesquelles parties agreablement ausd noms ont faict faict
(sic) marché et convention comme s’ensuict, assavoyr que lad Maurine pourra vendre tant de vin
qu’il luy plaira, ensemble de moline et arencx tous les vendredys et sabmedys, sans a ce
comprendre les charesmes. Et ce pour le terme de deux annees revolues et completes, començant
au jour et feste Sainct Loup dernier passé et finissent en semblable jour, moyenant ce que pour led
droict de l’equivalent de ce que dict est lad Maurine sera tenue comme elle a promis en donner et
payer aud Cambard fermier, vende ou non, la somme de quarante six livres tournois pour tout led
temps et terme de deux ans, revenant de troys en troys moys cinq livres quinze solz tournois que
lad Maurine sera tenue luy payer, premier payement començant a la feste Sainct André 6 prochain
venant et continuer, de la en avant de troys en troys moys comme dict est, V livres XV sols tournois
jusques fin de paye, avec tous despens, domaiges et interestz que icelluy dict Cambard pourroict
souffrir et encorir a faulte de payement non faict a chascun desd termes comme dict est. Et pour ce
faire, tenir et observer, toutes parties respectivement ont obliges tous leurs biens soubzmis a toutes
rigueurs de justice, renonçant a tout droict. Et ainsy l’ont juré, chascune partye estipulante pour soy.
Concedé et requis instrument. Presens : Jehan Alary et Guillaume Fraisse dud Villeneufve quy ont
dict ne se scavoyr signer, moings lesd parties. Et moy, Laroche notere.

