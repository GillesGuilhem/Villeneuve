À Monsieur le seneschal de Thoulouse ou votre lieutenant
Supplient humblement les consulz et habitans du lieu de Villeneufve en Albigeois que, aulx
troubles derniers, le conte de Rustignac avec ses trouppes se seroict saisy et imparé dud lieu de
Villeneufve, ravagé, pillé et rançonné lesd habitans et deliberé razer et brusler led lieu. Pour à quoy
obvyer, les suppliantz feurent constrainctz pour preserver led lieu, faulxbourgz et metteries du
distraict et consulat, donner aud conte de Rustignac la somme de quatre cens escus, laquelle feust
enprumptée par iceulx suppliantz de Monseigneur le conte d’Aubigeoux à l’interest et par
deliberation de conseilh desd habitans du quinziesme septembre dernier cy attachée. Feust deliberé
et arresté que lad somme seroict cottisée et despartie sur toutz les manans, habitans et taillables
dud consulat au soul la livre pour, après la liefve 4 en estre faicte, d’icelle en estre paiée aud sieur
conte d’Aubigeoux lad somme et intherestz et pour cest effaict que lors obtiendroict permission. Ce
consideré, plairra à votres graces permectre aux suppliantz cottiser, despartir et coaquer 5 tant lad
somme de quatre cens escus que soixante escus pour lesd intherestz ou fraiz qu’il conviendra faire
à la liefve et exaction desd deniers, revenant à la somme de quatre cens soixante escus sur toutz les
manans, habitanz et taillables dud consulat de Villeneufve au soul la livre (f°), le fort portant le
foyble, à la charge par lesd consulz d’icelle en donner bon et loyal compte. Et feres bien.
Soict monstré au procureur du roy [ ]8 au conseil le XXVIe jung [mil] LXXXXVI.
Signé : Fontanilhe.
Mention inférieure : Pour les causes resultans de lad requeste et deliberation desd consulz, habitans
de Villeneufve, n’entend empescher la cottisation requise à la charge d’icelle esgaler sur les manans
et habitans dud lieu au soul la livre et d’employer lad somme elargie desd quatre cens soixante
escus. Neanmoingz en rendre compte et prester le reliqua. À Thoulouse, le XXVIe jung 1596.
Signé : Decellis.

