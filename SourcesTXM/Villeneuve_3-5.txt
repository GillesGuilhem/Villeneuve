Achapt pour sire Loys de Barthelemy
L’an mil cinq cens huictante neuf et le vingt troisiesme jour du moys de jun, après midy, dans la
cité d’Alby et maison du seigneur venditeur soubz nommé, par devant moy notaire soubzsigné, à la
presence des temoingz soubz nommés, a esté estably en sa persone noble Guillaume d’Azemar,
regent de la Temporalité d’Alby, lequel agréablement pour luy et ses successeurs a vendu à sire
Loys Barthelemy habitant aud Alby, illec present et estipulant, pour luy et ses successeurs une
sienne meterie qu’il a assise aux apertenences et en la juridiction du lieu de Villeneufve d’Albigeois
avec toutes ses maisons, bastimens, patus, terres, pretz, vignes, boys et autres pieces et possessions
cultes et incultes, droictz, servitudes et apertenences de sad meterie de Villeneufve comme est
confrontée et limitée au libre du catastre 2 dud lieu, sauf et reservé trois pieces en dependens que
ledict sieur venditeur s’est retenu, tant proprieté que fruictz, scavoir le pré apellé de Entrescamys
que confronte avec le pré de Pierre Folquier, autre pré situé à Marloux que confronte avec les terres
de Maistre Jehan Molinier notaire et chemin allant à Cordes et la vigne assise au lieu dict à
Prunyeres, sans aucune autre retention ne reservation que de la censive annuele que n’a sceu
expeciffier que donne à Monseigneur l’evesque d’Alby (f° 227) et autres seigneurs directes.
Laquele meterie luy a vendue quicte de toutes tailles jusques au premier jour du moys de janvier
dernier passé, car sera tenu led achapteur paier à ses despens toutes tailles ordinaires et
extraordinaires, impousées et à impouser l’an courant. Et pour regard des censives, ledict achapteur
a promiz et s’est chargé paier tous arreraiges tant de censives que autres droictz seigneuriaulx que
led sieur venditeur pourroit debvoir aucunement pour raison des pieces de lad meterie se mouvans
en fief et estans de la directe dud seigneur evesque d’Alby seulement, prometant aud sieur venditeur
estipulant l’en relever indemne envers et contre tous tant en principal que despens, domaiges et
interestz. Et quant aux pieces de lad meterie se mouvans en fief d’autres seigneurs que dud seigneur
evesque d’Alby, led venditeur les a vendues aud achapteur quictes de tous arreraiges de censive et
autres droictz seigneuriaulx jusques au jour present. Pacte convenu et accordé que les fruictz de lad
meterie et en icelle pendens à la part dud sieur venditeur seront et apertiendront aud achapteur qu’il
prendra et levera des tenenciers d’icelle, suivant les instrumens des bails qu’il venditeur leur en a
faictz et passés pour l’an present, le metant en ses droictz, lieu et action desd fruictz à sa part,
moyennant que led achapteur sera tenu rendre et remboursser aud venditeur quinze cestiers blé
mossole pour la semence qu’il y a fornie et laquelle semence led achapteur recouvrera et prendra
au sol desd tenenciers que led venditeur luy a cedée et transportée. Plus est pacté que led sieur
venditeur s’est reservés tous les meubles qu’il a et luy apertiennent dans les maisons de lad meterie.
Et la present vante de lad meterie et fruictz d’icelle, led sieur d’Azemar venditeur a faicte (f° 227 v°)
audict Barthelemy achapteur pour le pris entre eulx convenu et accordé de mil trois cens trente trois
escuz sol vingt soulz tournois, faisant quatre mil livres tournois, duquel pris et somme ledict
Barthelemy achapteur reallement, illec presens moyd notaire et temoingz, en a poyés deux cens
escuz sol en deduction aud sieur venditeur par luy nombrés et receuz en pieces de vingt soulz, de
quinze soulz, de dix soulz, testons, demy testons, reals et autre monoye, telement que desd deux
cens escuz led venditeur s’est tenu pour content et poyé et en a quicté led achapteur en deduction
dud pris et les autres unze cens trente trois escuz vingt soulz restans, ledict Barthelemy achapteur a
promiz paier aud sieur d’Azemar venditeur estipulant, scavoir trois cens trente trois escuz vingt
soulz tournois à la prochaine feste de la Toussainctz, autres trois cens trente trois escuz vingt soulz
tournois à la feste de Pasques prochain venent et les autres quatre cens soixante six escuz quarante
soulz pour fin de paye à la feste de Sainct Jehan Baptiste après prochain suivant mil cinq cens
nonante. Et moyennant ce, led venditeur a promiz aud achapteur jamais plus ne demander rien sur
lad meterie, luy en donnant toute plus valeur si poinct en y avoit, s’en est divestu et en a investu led
achapteur, luy baillant la note du present instrument et luy a promiz faire valeoir, tenir et joyr ladicte
meterie, pieces et possessions d’icelle envers et contre tous et luy en porter toute eviction et garentie
en possessoire et petitoire, tant en principal que despens, domaiges et interestz. Et pour tout ce
dessus server, lesd parties respectivement ont obligés et soubmiz leurs personnes et biens meubles
(f° 228) [et] immeubles, presens et advenir et led achapteur expressement lad meterie, veullant estre
compellés par les rigueurs du seel autentique de la viguerie d’Alby, seelz maiges des senechaucées
de Tholose, Carcassone, court temporele d’Alby par saizie, vante et livrance de biens à l’inquant
public et par corps. Et ainsin l’ont juré aux sainctz evangiles de Dieu touchés, renonceant à toutes
actions, exceptions, feries et dilations, à la loy rem majoris pretii et autre droict par lequel pourriont
contravenir. Et de ce ont requiz et accordé instrument estre retenu par moy notaire soubzsigné. Faict
et recité. Presens : sire Jehan Matha merchant d’Alby et Maistre Ramond Fenolhet, notaire dud
Villeneufve, soubzsignés à la note et parties.
Signés : G. Azemar, L. Barthelemy, J. Matha, R. Fenolhiet notaire, tesmoingz et moy, J. de Ripis
notaire.
En marge : L’an mil cinq cens huictante neuf et le vingtiesme jour du moys de novembre, après
midy, en Alby, led sieur d’Azemar régent venditeur, en sa maison, a receu illec reallement, presens
moyd notaire et tesmoingz souz nommés, dud Barthelemy achapteur present et estipulant la somme
de trois cens trente trois escuz sol vingt soulz tournois en pieces de vingt soulz, de quinze soulz, de
dix soulz, testons et autre monoye. Et ce, en deduction de la somme restante du pris de la susd vante
de meterie et pour la paye escheue à la Toussainctz dernier et desd trois cens trente trois escuz vingt
soulz l’a quicté pour lad paye en deduction. Et aussi a confessé avoir receu et retiré dud Barthelemy
tout le blé qu’il avoict baillé et forny l’an dernier passé pour la semence de lad meterie dont l’a
quicté et du tout concedée ceste quictance. Presens : Maistre Stienne Bozinac et Anthoine
Bonaffous, brassier d’Alby.

L’an mil cinq cens nonante et le setziesme jour du moys de may, après midy, en Alby et maison dud
sieur d’Azemar regent, estably en persone led sieur venditeur lequel a confessé avoir eu et a receu
illec reallement, presens moyd notaire et tesmoingz souz nommés, dud Barthelemy achapteur
present et estipulant, la somme de trois cens trente trois escuz sol vingt soulz tournois, faisant mil
livres tournois en or, pieces de vingt soulz, quinze soulz, dix soulz, testons, realz et autre monoye
pour la paye advenue à Pasques derniers en deduction de la somme restante du pris de la susd vante
de meterie et de lad somme de trois cens trente trois escuz vingt soulz pour lad paye et en deduction
l’a quicté. Presens : Sire Jacques Genton, merchant d’Alby, Jacques Bermond de Montans
soubzsignés à la cede et Lucas Bousquet de Villeneufve.
L’an mil cinq cens nonante ung et le dix septieme jour du moys de janvier avant midy, en Alby et
boticque de moyd notaire, a esté estably en persone led sieur Azemar regent venditeur, lequel a
confessé avoir eu et receu dud Barthelemy achapteur present et estipulant deux cens un escu sol
quarante soulz en deduction de la susd somme restante du pris de lad vante et ce en deux foys
(renvoi : et incluses deux cedules qu’il luy en avoit faictes l’une du XXIIIe septembre mil Vc
nonante de cent sept escuz quarante soulz, et l’autre du XXIe novembre aud an de quatre vingtz
quatorze escuz que led Barthelemy luy a rendues) et desd deux cens ung escu sol quarante soulz l’a
quicté en deduction. Presens : Jehan Ramondon, merchant et Dominique Solier, du Bout du Pont
d’Alby.
Le premier jour de febvrier an susd, Alby et boticque de moyd notaire, led sieur d’Azemar a
confessé avoir receu dud Barthelemy achapteur present et estipulant la somme de soixante cinq
escuz sol vingt soulz tournois en deduction comme dessus. Presens : Jehan Ramondon, merchant et
Jehan Rossignol, du Bout du Pont d’Alby.
Le premier d’octobre an que dessus, avant midy, Alby, led d’Azemar regent a confessé avoir eu et
receu reallement et de comptant dud Barthelemy present et estipulant la somme de cent quatre vingt
dix neuf escuz quarante soulz à ce incluse une cedule receue par moyd notaire de cent escuz huict
soulz et c’est pour fin de paye et entiere solution du susd pris de la vante de lad meterie. Du tout,
lequel entier pris et incluses toutes cedules, solutions et payes, led sieur d’Azemar s’est tenu pour
content et poyé et en a quicté led Barthelemy et consenti à la cancellation dud instrument pour
regard de l’obligation de la somme restante dud prix. Et concedée acte. Presens : Stienne Bozinac
et Bernard Rigailh dud Alby.

