Subarrentement de sire Guillaume Azemar marchant d’Alby au nom qu’il est prins, faict a Ramond
Cambard dud Villeneufve
L’an mil cinq cens septante un et le dix septieme jour du moys de may, a Villeneufve d’Albigeoys,
regnant Charles etc. Personellement estably Pierre Barrau de la ville d’Alby, a present demeurant
servicteur avec sire Guillaume Azemar, marchant dud Alby, arrentier des places et seigneuries de
Villeneufve et Milhavet pour le seigneur evesque d’Alby, seigneur temporel desd lieux, lequel
agreablement pour et au nom dud Azemar, sond mestre, aud nom qu’il est prins, duquel a dict avoyr
charge, luy prometant faire et ratiffier, a subarrenté et baillé a tiltre d’afferme 4 et subarrentement a
Ramond Cambard, filz a feu Pierre, et a Pierre Delmon, filz a feu Bernard, dud Villeneufve
habitantz, illec presens, estipulans et acceptans assavoyr les fruictz du foin, roboliere 5 et buissons
tant seulement, sans a ce comprendre autre boys, d’un pré apartenent aud seigneur evesque d’Alby
appellé l’Estanc de Vastriés, confrontz avec le ruisseau de Vere, terres dud seigneur evesque et terre
et pré de Bertrand Navech et autres confrontations. Et ce pour le terme de troys ans et troys cuilletes
prochaines sauf des buissons que ne seront coupes que deux foys tant seulement dedans led terme,
moyenant le pris acordé de cinquante cinq livres pour annee, payables au jour et feste de la
Toussaintz, premier payement començant a la prochaine et continuer de lor en avant pareille et
semblable somme par chascun an aud jour et feste de la Toussaintz durant led temps. Pendant lequel,
icelluy dict Barrau aud nom sera tenu, comme il a promis, faire valoyr, tenir, jouyr et posseder
paisiblement et (f° 172) quietement lesd fruictz dud pré dessus limité et [confronté ausd] Cambard
et Delmon. Comme aussy lesd Cambard [et Del] mon seront tenus, comme ils ont promis
pareillement, tous deux ensemble et chascun d’eulx en seul pour le tout, sans discution ne division
payer led subarrentement aud Azemar aud nom ou a son certain mandement chesque annee ausd
termes sans deteriorer ne depopuler led pré, ains icelluy augmenter et meliorer et a la fin dud terme
en laisser possession vuide. Et ont promis et prometent toutes lesd parties respectivement aud nom,
chascune d’elles en ce qui les concerne, garder et observer tout ce dessus et ne y contravenir. Et
pour ce ont obliges et hyppotheques leurs personnes et biens meubles et immeubles, presens et
advenir, volant estre constraincts par les rigueurs des courtz et scelz mage et auctentique de la
seneschaucee, viguier et viguerye dud Tholose et Alby et petit 2 de Montpeiller et Monsieur le juge
d’Albigeois et ordinaire dud Villeneufve. Par lesquelles et chascune d’icelles ont voleu pouvoyr
estre constrainctz et convenuz, prins, advences, detenuz reallement et de faict en leurs dictes
personnes ez carces desd courtz et scelz jusques a l’entiere satisfaction et acomplissement de tout
ce dessus par caption, vendition et livrance de tous leursd biens comme leurs rigueurs, uz et estilles
importent, renonçant a toutes feries et dilations anualles et quinquenalles au benefice de cession de
biens, par expres lesd Cambard et Delmon subarrenturs susd a la discution d’ordonance et novelle
constitution de deux ou plusieurs condebteurs 6 des actions que ne se peuvent diviser et
generaillement tous a toutes autres actions, exceptions, exceptions (sic), lettres, benefices, droictz,
loix, privilieges et renonciations quelconques par lesquelz pouroyent venir au contraire. Et ansy
l’ont juré aulx sainctz evangilles Nostre Seigneur. Concedé et requis instrument chascune partye
ausd noms estipulantz pour soy. Presens : Pierre et Jehan Bosques, pere et filz, et Pierre Prunac,
baille dud Vilaneufve. (f° 172 v°) Desquelz tesmoings, led Jehan Bosc, l’un d’iceulx, saichant
escripre c’est signé avec led Barrau a la minute du present instrument et non les autres tesmoings,
moings lesd autres parties ne le scaichant faire comme ont dict. Ainsy signés J. Bosc, P. Barrau et
moy, Laroche notere.

