Debte pour le sire Guillaume Faure merchant
L’an mil cinq cens nonante neuf et le vingt sixieme jour du moys d’octobre, avant midy, en Alby,
ont esté establis en persone sire Michel Rouch, Antoine Thuriès, Durand Tornier et Ramond Seguy,
tous quatre consuls de Villenoeufve (f° 332) d’Albigeoys. Lesquels, à leur propre et privé nom, tous
quatre ensemble, l’un pour l’autre et ung seul pour le tout, sans division ne discution, ont confessé
debvoir au sieur Guillaume Faure, merchant d’Alby, present et estipulant, la somme de seize escuz
sol faisant quarante huict livres tournois pour achapt de trois canes sarge, moityé rouge de
Mylan et l’autre moytié noire de Carcassone qu’ilz ont icy reallement receu pour faire leurs
chaperons consulaires, laquelle somme ont promis payer aud creancier dans ung an prochain venent,
avec tous despens, domaiges et interestz à faulte de payement soubz obligation et soubmission de
leurs persones et biens, veullant estre compellés par les rigueurs des seels maige de la senechaucee
de Tholose, autentique de la viguerie d’Alby et autres de France, par saizie, vante et livrance de
biens à l’inquant public et par corps. Et ainsin l’ont juré aux sainctz evangiles, renonceant à toutes
exceptions, à tout droict de division et discution et autre à ce contrere. Et concedé cest instrument.
Presens : Sire François Campmas, merchant de La Bastide de Levis soubsigné à la note avec lesd
Rouch et Tornier et Jehan Rey du masaige de Greses de Cambon ne scaichant ny les autres debiteurs
escrire.
Signés : M. Rouch, D. Tornié, Capmas tesmoing et moy, J. De Ripis notere.
En marge : Le quatrieme janvier mil six cens ung, Alby, à la requisition dud Thuriès, faisant pour
luy et pour les autres codebiteurs, led instrument a esté cancellé du consantement de sire Pierre
Rouch merchant et facteur dud Faure creancier comme payé de lad somme en deux foys, ainsin
que en leur livre de raison et en foy de ce s’est soubsigné.
Signé : Rouch, par moy, J. De Ripis.

