(En marge : Monsieur d’Alby s’en va de la ville, craignant la contagion)
Que ce jourd’huy Monseigneur l’evesque dud Alby auroit envoyé chercher led sieur Blanchy,
premier consul, et estant arrivé a la maison eppiscopalle, a la presence dud sieur viguier, luy auroict
tenu propoz que, veu le dangier des maladies contagieuses en ceste ville sy evident, craignant que
ne vienhe a empirer et veu le grand nombre de ses serviteurs domestiques, il est en deliberation de
s’en aller hors la ville et se retirer à son lieu de Villeneufve pour y demurer jusques que ce mal soit
appaisé. Toutesfois, pour la garde et deffence de lad maison eppiscopalle, il a deliberé d’y laisser la
cappitaine Blaize avec ung bon nombre de soldatz qu’il aura charge de commander. Ce que voyant,
led sieur consul l’auroit supplié de demurer, luy remonstrant le peril eyminant auquel la ville
pourroit tumber a cause de son absence, attandeu qu’il y aura beaucoup d’habitans que, voyant son
despartement, vuideront la ville comme desja ont commencé de faire quelzques ungz. A occasion
de quoy et veue la negligence desd habitans a faire la garde et sentinelle de lad ville que acroistra
pour ce que la frequentation commune des ungz avec les autres est dangereuse et a craindre, a raison
qu’il fault que lesd habitans se meslent les uns avec les (f° 109) autres a lad sentinelle s’il seroit
besoing de y pourveoir et faire ung reiglement nouveau a lad garde en recouvrant et gageant de gens
de la ville ou autres que l’assemblée treuvera bon d’eslire et depputer avec argent qu’est besoing de
tascher a en recouvrer par toutz moyens.
Et ce dessus mis en deliberation du commun consentement de lad assemblée,
A esté arresté que led seigneur evesque sera derechief supplié de demurer, veue la necessité que la
ville a de sa presence, mesmes que les ennemis scachant son absence pourroient plustost
entreprendre pour invahir la present ville qu’en autrement et pour autres considerations que luy
pourront estre remonstrées.

