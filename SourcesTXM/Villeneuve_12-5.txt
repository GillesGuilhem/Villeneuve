L’an mil cinq cens huictante neuf et le neufviesme journ du mois de abrial dans la maison consullaire
de la ville de Cordes en Albigeois, se sont assemblés pour tenir conseilh noble Guy de Grabiolle 2,
seigneur du chasteau de Soelh, Monsieur maistre Pierre de Lanauza, docteur ez droitz et Maistre
Pierre Roux merchant, consulz moudernes de lad ville, lesquelz entre autres remonstrances qu’ilz
ont faictes à l’assemblée dud conseilh ont remonstré que sire Jehan Guairart, pervost de la diouceze
d’Alby, estant l’admiralh de France en ce pais et au lieu de Savanihac, il ala avec le cappitaine
Guison à la ville de Rabastenx de mandement des consulz de lad année et d’autres habitans de la
presant ville pour aler parler avec le mareschal du loutgis dud admiralh apelé Tormanta pour guarder
que la gindarmarie du camp ne pasast poinct en ceste ville. Ce qu’ilz firent et trevarent moien de
les faire passer devers Vilanove et Monestiers, que espranyarent beaucoup de despans à lad ville.
Et apres alarent aussy à Villefranche de Rouergue treuver led Tormanta pour recouvrer de luy
l’aquict de la munition qu’avoit esté faicte en ceste ville pour led camp. (f°) À presant, led Guairart
a mandé vingt escus sol que luy feurent promis par lesd consulz doner pour ses penes et vacations
faictes en ce dessus, priant et requerant lad assemblée leur doner advis et conseilh s’il les lui fault
paier ou non. Et de quelle part ils le porront paier.
Sur quoy par toute lad assemblée entre autres causes aud conseilh propausées, a esté conclud et
arresté qu’il fault paier aud Guairart lesd vingt escus des denyés plus liquides que sont deubz à lad
ville tant par Jean Rest, merchant, que autres come plus à plain appert aud conseilh retenu par moy
notaire soubzcrit (renvoi : et secretaire desd consulz). Duquel à la requisition dud Guairart ay tiré
le presant extraict.

