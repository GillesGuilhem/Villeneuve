Sapian totz que nos, Guilhem de Montalasac, licenciat en leys, Johan Mathieu, Anthoni Boier,
notere, Guilhem Guitbaut, Arnaut Yssaras e Peyre Jolia, cossols de la ciutat d’Alby, donam en
lecentia e mandamen per la tenor del present cartel 11 a Mestre Peyre Ayral, nostre thesaurier et
recebedor, de pagar a Peyre de La Vouta onze liuras et sinc sols et aysso per doas pipas de vi que
foro compradas et agudas d’el e portadas al seti de Vilanova, qualas dichas XI liuras e V sols li
permetem ad alloquar en sos comptes e defalcar de sa recepta. Scrig a XXV de julli l’an
MCCCCXII et en testimoni d’aysso cascu de nos de mon propria ma nos em sotz scrigz l’an e jorn
davan dig. Signés : De Monte Alasico, Antoni Boyer, Dissas, G. Gitbaut.
Sec se so que es degut per los senhors cossols d’Alby de l’an MCCCCXI finen l’an MCCCCXII a
mi Peyre Chalvanc jove per las causas que s’ensego.
Sapian totz que nos, Guilhem de Montalasac, Johan Mathieu, Mestre Anthoni Boyer, Guilhem
Guitbaut, Arnaut Yssairas e Peyre Jolia cossols de la ciutat d’Alby, confessam que aven donat e per
la tenor del presen scrig donam en lecencia e mandamen a Mestre Peyre Ayral, notere recebedor, de
paga al dig Peyre Chalvanc per totas las causas dessus dichas la soma de tres liuras XIII [sols] IX
denies quar la dicha soma li alloquarem en sos comptes e la li defalcaron de sa recepta. Et en
testimoni d’aysso cascu de nos de man propria nos am sotz scrigz. Signés : De Monte Alasico,
Arnaut Dissayras, G. Gitbaut, Antoni Boyer.

