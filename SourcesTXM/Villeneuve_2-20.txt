Au nom de Dieu. Scaichent tous presens et advenir que l’an de grace mil cinq cens quattre vingtz
seize et le sixiesme jour du moys de juillet, aprés midy, dans le lieu de Lescure et maison de Maistre
Pierre Faralh prebstre, dioceze d’Alby et seneschaucee de Tholouse, regnant très chrestien prince
Henry par la grace de Dieu roy de France et de Navarre, par devant moy notaire royal et presence
des tesmoins soubz scriptz, estably en sa personne Maistre Bernard Caldaguès, notaire royal d’Alby,
procedant en ce faict pour et au nom et comme ayant expresse charge de ce fere de reverendissime
pere en Dieu Messire Alphonse Del Bene, evesque d’Alby, seigneur spirituel et temporel des lieux
et juridictions de Villeneufve et Milhavet, places deppendens de l’evesché d’Alby, et par lequel a
promys fere ratiffier le contenu au present instrument dans quinze jours prochains et autrement à la
premiere requisition que luy en sera faicte. Lequel agreablement audict nom a arrenté et baillé à
tiltre d’afferme et arrentement à Maistre François Demarca notaire royal et à sire Pierre Dumas
merchant dud Alby, illec presens et acceptans, tous et chescuns les fruictz et revenus tant decimaulx
que autres, consistans en rentes et censives directes ou foncieres soyt en bledz froment, avoyne et
tous autres revenus que led seigneur evesque d’Alby et ses predecesseurs evesques dud Alby ou
leurs rentiers ont accoustumé (f°) de prendre et lever ausd lieux de Villeneufve et Milhavet, telz et
en la forme et maniere pour le regard desd censives et rentes que sont contenus dans l’estat et rolle
particulier de la lieve desd censives et rentes et recognoissances d’ycelles duquel estat et rolle led
seigneur evesque sera tenu fornyr et bailler ausd rentiers à la premiere requisition que luy en sera
faicte aux fins que par le moyen d’ycelluy rolle et estat lesd rentiers ayent moyen de pouvoir faire
la lieve desd rentes et revenus. Et led arrentement a faict led Caldaguès aud nom ausd Demarca et
Dumas rentiers pour une annee et une cuyllette de tous lesd fruictz et revenus que a commencé au
jour et feste de la sainct Jehan-Baptiste dernier et semblable jour finissant une seulle cuyllette faicte
de tous fruictz. Et ce, soubz l’arrentement de troys cens vingt cestiers bled mossolle à mesure
d’Alby, beau, bon et merchant, quattre vingtz cestiers avoyne aussy mezure dud Alby, cent testes
de poulles ou gelines, payable ce dessus audict lieu de Villeneufve, scavoir le bled provenant des
dixmes tout incontinent que lesd rentiers les auront faict battre et despicquer, ce que se fera pour
le plus tard par tout le moys d’aoust prochain (f°) et pour le surplus dud bled mossolle à la feste de
la Toussainctz aprés suyvant comme aussy à lad feste de la Toussainctz sera faict le payement de
lad avoyne belle et merchande. Et ce soubz les pactes et reservations suyvans, scavoir que led
seigneur evesque soy retient et reserve à sa main tous les predz et foins d’yceulx deppendans desd
seigneuries pour yceulx predz et foins fere, accommoder et lever comme bon luy semblera, à quoy
lesd rentiers ne pourront rien prethendre. Comme aussy ne seront ilz tenus de contribuer à aulcuns
fraiz pour raison d’yceulx. Comme aussy est reservé aud seigneur evesque, oultre et par dessus ce
que dict est, la moytié de tous les loz et ventes, ensemble aussy la moytié de toutes esmendes et
confiscations à quoy que se puyssent monter que escherront ausd seigneuries pendent le temps
dudict arrantement. Et avec les susd pactes et conventions respectivement promises et stipulées par
lesd parties contractantes, scavoir par led Caldaguès au nom dud seigneur evesque et lesd rentiers
en leurs propres et privés noms le present instrument (f°) d’arrentement est faict. Et pour
l’observation du contenu en ycelluy, led Caldaguès aud nom a obligés les biens dud seigneur
evesque. Et lesd Demarca et Dumas rentiers, ensemble noble Jehan Arthus, seigneur de Montans,
qu’ilz ont baillé pour leur caution, pleige et principal obligé, comme present et assistant à la
passation du present instrument, tous troys ensemble et ung chescung d’eulx en seul et pour le tout,
sans division d’action ny discussion d’ordre, ont obligés leurs personnes et biens et yceulx
respectivement soubzmis aux forces et rigueurs des scelz mages des seneschaucees de Tholouse et
Carcassonne, auctenticque de la viguerie royalle d’Alby, courtz royalles d’Alby et d’Albigeoys et
une chescune d’ycelles, voulans estre constrainctz par saizie et vente de leurs biens et arrest des
personnes desd rentiers et de leurd caution. Et ainsin l’ont juré aux sainctz evangilles et soubz led
serement renuncé à toutes actions et exceptions de faict et de droict à ce requizes et necessaires et
à la generalle renunciation non valeoir que l’especialle ne precede. Et de quoy toutes parties ont
requiz et l’une à l’aultre concedé instrument et (f°) voulu estre retenu par moy notaire royal
soubzsigné. Presens : Sire Jehan Granier, merchant de Lescure, soubzsigné avec parties et Jacques
Potonet, hostelier d’Albi, ne scaichant signer.
Signés : Caldaguès, P. Dumas por moy, J. d’Artus, Demarca, J. Granier. Et moy, Pelissier notaire.

