Recognoissance d’adot faicte par Michel Roquette à Jehan Soquier
L’an mil cinq cens quatre vingtz unze et le trectzieme jour du moys de octobre, avant midy, au lieu
de Castanet en la dioceze d’Alby, seneschaucée de Tholose, à la presance de moy notaire royal et
tesmoingz bas escriptz. En parsonne, estably Michel Roquette du mazaige de Nostre Dame de la
Gravelle, jurediction de Villaneufve, lequel comme mary et conjoincte parsonne de Anthoinette
Soquiere a confessé avoyr eu et reçu de Jehan Soquier du mazaige de la Soquaryé, jurediction de
(barré : Villaneufve) Labastide, presant pour luy et les siens à l’advenyr, stipullant et acceptant,
scavoyr est la somme de vingt troys escus sol ung tiers tournois. Et c’est pour la dot et verquiere 2
de lad Soquiere, femme dud Roquette, constituée en faveur de son mariatge par led Soquier son
beau frere. Laquelle somme a dict et confessé avoyr eue et reçue avant le recit du presant instrument
et en a quicté et quicte led Soquier. Et oultre ce, neanlmoingz a dict et confessé avoyr eu et reçu une
balaffe avec boffe, deux linsulx aussy constitué en faveur dud mariatge à lad Soquiere par led
Soquier, de quoy aussy a quicté led Soquier. (f° 300 v°) Et promis et promet comme sy devent il
auroict promis par instrument de contrat de leur mariatge de randre lad somme et autres chozes
conteneues aud instrument de mariatge advenent cas de restitution 6 de ce dessus à cause de mort
que à Dieu ne plaize. Et pour ce fere, en a obligé toutz et chescungz ses biens presans et futeurs,
meubles et immeubles, que a soubzmis aulx forces et rigurs des courtz de Monsieur le seneschal et
ordinaire de Tholose et viguerye royalle d’Alby, ordinaire dud lieu de Villaneufve et autres par
lesquelles et une chescune d’icelles a voulleu estre constrainct par prinze, saizie, vente et
deslivraison d’iceulx mesmes et par exprès une maison assize aud mazaige de la Gravelle en lad
jurediction, confrontant avec maison de Pierre Bosc, maison de Jehanne Bosque, pathus dud
mazage. Plus une piece de terre assize al Clausel susd jurediction, confrontant avec terre dud Pierre
Bosc, terre de lad Jehanne Bosque, terre de Gerauld Navech. Plus autre terre assize aud mazaige de
Notre-Dame de la Gravelle, autrement Tras lou sementery, confrontant avec chemin allant d’Alby
à Cordes, terre de Jehan Bosc, terre du recteur dud lieu. Plus une piece vinhe assize al Blanquairas
jurediction susd, confrontant avec vinhe de Guilhaume Puech, vinhe des (f° 301) heretierz de Pierre
Puech, vinhe de Monsieur Amielly d’Alby. Plus autre vinhe assize à la Greze en lad jurediction,
confrontant avec terre de Pierre Roquette de deux partz, vinhe de Marye Pueche, terre dud Amielly
d’Alby. Plus autre piece terre assize à Marloux autrement al Cloutal en lad mesmes jurediction de
Villaneufve, confrontant avec terre de Pierre Roucquette, terre des heretierz de Pierre Puech, terre
de Monsieur Moliniery d’Alby, terre de Marye Pueche et autres confrontations (3 lignes barrées).
Neanlmoingz, a voulleu estre constrainct par toutes autres voyes de justice dueues et raisonables.
Et ainsin l’a juré et concedé le presant après avoyr faictes les renontiations necessaires. Presans :
Pierre Bousquet du mazaige delz Pratz jurediction de Chastauneuf de Bonneffous, à presant
serviteur de Maistre Pierre Boudet, prebstre dud Castanet, et Anthoine Gazanhes, fils de Jacques,
du mazaige de Girmanous, paroisse dud Castanet, qui avec lesd Soquier et Roquette ont dict ne
scavoyr escripre et moy, Boudet notaire.

