L’an mil cinq cens nonante neuf et le vingtiesme jour du moys de apvril, après midy, dans la cité
d’Alby et tablier de moy notaire royal soubzsigné, seneschaucée de Carcassonne, par devant moy
notaire royal et presence des tesmoins soubz scriptz, estably en personne Hugues Cambard, habitant
pour le present à Cordes, lequel agreablement a baillé et baille en apprentissaige Paul Capmas, son
frère utérin, yci absent à Olivier Chamayou et Abel de Lacroix maistres cousturiers d’Alby, led
Chamayou present et tant pour luy que pour led de Lacroix stipulant et acceptant. Et ce, pour
apprendre l’art et mestier de cousturier pour deux années completes et revolues que ont commencé
le premier jour d’octobre dernier passé et semblable jour finissant, deux années completes et
revolues. Et ce pour le prix de dix escus sol vaillant trente livres tournois, en deduction de laquelle
somme led Cambard a payé ausd Chamayou et de Lacroix cinq escus sol et les autres cinq escus sol
a promis payer ausdictz (f°) Chamayou et de Lacroix dans huict jours prochains aux pactes et
conditions suyvans : c’est que led Chamayou aud nom a promys aud Cambard fere la despence de
bouche et tenir couché led Capmas pendent led temps et luy monstrer et apprendre led mestier de
cousturier en bon pere de familhe et led Cambard a promis ausd Chamayou et de Lacroix les fere
bien et fidellement servir par led Capmas apprentis pendent led terme et leur respondre et
indempniser de toutes les pertes et faultes qu’ils pourroient souffrir à la faulte et coulpe dud Capmas
et à ycelluy fere servir pendent led temps de son apprentissaige. Et en cas s’en yroit et quicteroit le
service desd Chamayou et Lacroix pendent led terme leur sera permis avoir ung autre serviteur en
son lieu et place, au cas led Capmas quicteroit led service et apprentissaige à sa faulte et coulpe et
sans occasion legitime. Et pour l’observation de ce dessus, lesd parties respectivement, l’une envers
l’aultre en ce (f°) que le faict leur touche, ont obligés leurs biens aux rigueurs de scelz mage de la
seneschaucée de Thoulouse, auctentique de la viguerie d’Alby, courts royalles d’Alby et Cordes et
chacune d’ycelles. Et ainsin l’a juré aux sainctz evangilles et soubz led serement, renuncé à toutes
renunciations necessaires. Presens : Guillaume Pelissier, clerc d’Alby soubzsigné avec led Cambard
et Jacques Delholm, menuzier dud Alby ne scaichant signer ny led Chamayou.
Signés : Cambard, Pelissier present et moy, Pelissier.

