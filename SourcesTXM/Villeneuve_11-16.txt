Au nom de Dieu soict que l’an mil cinq cens nonante trois et le seitzieme jour du mois de novembre
en Alby et bouticque de moy notaire soubzsigné, devant moy notaire royal ez presences des
tesmoingz soubz à nommer, stably en personne honorable Monsieur Anthoine Allezart, chanoyne
en l’esglize collegial Sainct Salvy, lequel gratuictement a vendu et par la tenur du presant instrument
vend à Jehan Bosc de Villenufve y presant et acceptant assavoir une maison et jardrin que led
venditeur a dict avoir al Grès dudict lieu de Villenufve que se confronte avec la maison et jardrin
de Hugues Canbart, maison et jardrin de Hugues Rocquette devers deux partz, chemin allant dud
Villenufve à Monestiés et avec la garene de Monsieur d’Alby et avec ses autres confrontations si
en y avoict de plus verayes que les precedantes, avec leurs entrés, yssues, portes, veues, fenestres,
toutz fondementz pour raison de lad maison, albres dometges et sauvaiges pour raison du jardrin
et autres droictz de servitut que le tout luy a bailhé quicte de toutz arrairatges dez censives, tailhes
et autres charges jusques au jour presant, sans y fere aulcune reservation sinon du droict de la
censive et autres debvoirs seignoriaulx que lesd maison et jardrin ont accostumé annuellement
donner et payer au seigneur directe de qui se tient en directtite. La presant (f°) vente a faicte et faict
led venditeur aud achapteur desd maison et jardrin pour le pris entre eulx convenu et accordé de
trente livres, lequel pris led achapteur sera tenu et a promis paier aud venditeur scavoir la moitié le
premier jour du prochein mois de janvier que sera le premier jour de l’année prochaine nonante
quattre et l’autre moitié pour fin de paie à la prochaine feste de la Magdalene après suivant, à peyne
de respondre de toutz despens, domaiges et interestz à deffault de payement, tellement que,
moyenant ce, payé que soict ycellui venditeur dud pris de dix escutz au terme susd s’est contanté.
Et led achapteur en a quicté et quicte, auquel a faict pacte de ne luy rien plus demander ne fere
demander, luy donnant toute survailhance et s’en est divestu desd maison et jardrin et led achapteur
en a investu par led bailh de la notte du presant instrument. Soy constituant si estoict veu tenir ce
dessus vendu le tenir en nom de precarie dud achapteur, que le tout luy a promis fere valloir, luy
porter garentie envers et contre tous, tant en pocessoire que petitoire et tant en jugement que hors,
et pour tout ce dessus (f°) servir. Comme de mesmes led achapteur à deffault de payement de lad
somme de trente livres tournois aulx termes susd, respectivement l’une partie envers l’autre ont
obligés tous et chascungz leurs autres biens presantz et advenir, lesquelz on (sic) respectivement
soubzmis aulx forces et rigeurs des scelz dez courtz de la vigarie d’Alby, scel royal rigoreux et
autenticque d’icelle, seneschal de Tholose, scel magie de lad court ordinaire d’Alby et de Villenufve
et par chascune d’icelles par saizie, vente de leurs biens et par corpz de la parsonne dud Bosc et l’a
juré aulx sainctz evangilles en vertu duquel serement ont respectivement renoncé à toutes
renontiations de faict et de droict, requises et necessaires et à la generalle renontiation, non valloir
que l’especial ne precede. Faict ez presances de Barthellemy Viguier, Michel Bru et Anthoine
Mazieres et de moy, Deulmo notaire.
Marge inférieure (de la main d’Alazard) : Je, soubzsigné, confesse avoer eu et receu du senhen
Bosc la somme de quinze livres et se pour fin de paye du pressan insturman. Et m’en tien pour payé
et satisfet de sond insturman et consan que soyet canselé. Fet Alby, ce quatrieme mars 1595.
Signé : A. Alazard chanoine.

