Sire Guillaume Azemar merchant
L’an mil cinq cens septante deux et le dix septiesme jour du moys de may en la cité d’Alby, estably
en personne sire Guillaume Azemar merchant dud Alby habitant, lequel de gré a donné mandement
et charge a Maistre Jehan Pautard, masson de Virac, y present et acceptant (f° 215 v°) de luy faire
et bastir les murailles de pierre de race avec terre d’une maison qu’il veult faire bastir a Villeneufve
d’Albigeois en ung cloz par luy acquiz des hereties de Brenguier Cambard tailleur. Et led Pautard
sera tenu comme a promis demollir la massonerie seulement de la maison que y est a present, au
sol de laquelle sera bastie la maison neufve. Et sera lad muraille neufve de trois palms d’espesseur
de hault en bas, pour laquelle faire led Pautard a ses despens faira tirer toute la pierre de race y
requize et la despoille de la pierre que proviendra de la maison vieille apartiendra aud Pautard.
Pacté que led Azemar a ses despens faira apporter prés de lad maison toute la pierre tant de race que
taillee et la terre que fauldra aud bastiment, ensemble luy fournira tous chevrons, postz 4 et autres
chouses requises pour fere les echafaultz aud bastiment. Item aussi led Azemar a donné charge et
mandement aud Pautard de luy faire toutes les fenestres croisees et demy croizees, portes et portals
qu’il vouldra en la susd maison, le tout de bonne pierre taillee, rendu tout pousé aux despens
d’icelluy Pautard. Ce que led Pautard a promis et sera tenu faire a raison, scavoir la muraille de
douze soulz tournois pour cane carree et six livres tournois chascune fenestre croizee et les demy
croizees a l’equipollent . Et chascune porte et portal qu’il y faira de trois livres tournois. Et
reallement illec led Azemar a baillé aud Pautard en deduction de ce que se pourra monter lad
besoigne vingt livres tournois en quinzains par led Pautard receues et pendant lad besoigne luy
baillera d’argent comme travaillera. Toute laquelled besoigne a promis led Pautard faire a toute
diligence et avoir faicte bien et deuement et de bonne matiere entre cy et la feste de la Toussainctz
prochain venent. (f° 216) Prometant lesd parties respectivement tenir, server et acomplir ce dessus
et ne contravenir a peine de tous despens, domaiges et interestz sur obligation et submission de leur
persones et biens, veullant estre compellez par les rigueurs du seel autentique de la viguerie d’Alby,
courtz temporelle d’Alby et d’Albigeois et chascune d’icelles avec arrest de persones etc. Ont juré
et renuncé. Et de ce etc. Presens : Pierre Barrau merchant, Jehan Aygly d’Alby souzsignez a la note
avec led Azemar.
Signés : G. Azemar, P. Barrau, Aigly tesmoing. Et moy, J. De Ripis notaire.

