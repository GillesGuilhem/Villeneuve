(barré : Cecille) Antoinette Cesquière
Au nom de Dieu, scaichent tous presens et advenir que l’an de grace mil cinq cens huictante neuf
et le vingt huictiesme jour du mois de octobre, avant midy, dans la cité d’Alby et maison des
heretiers de feu Jehan George Dumas. Par devant moy notaire royal, (f° 70 v°) presens les tesmoins
soubz scriptz, establye en sa personne Anthoinete Cesquiere, vefve et heretiere universelle à feu
George Capus, laboreur du masaige del Mazet parroisse et juridiction de Villeneufve, laquelle par
la grace de Dieu, estant bien disposée de son corps et estant en ses bons sens et parfaicte memoire,
considerant la mort naturelle estre à tous humains certaine et l’heure d’ycelle incertaine, a faict et
ordonné son testement et derniere disposition de ses corps et biens en la forme et maniere que
s’ensuyt. Premierement, s’est munye du signe de la croix, disant au nom du pere, du fils et benoyst
sainct Esperit et a recommandée son ame à Dieu et à la benoiste vierge Marie et à tous les sainctz
et sainctes de paradis. Et après qu’il aura pleu à Dieu permettre la separation de l’ame de sond corps,
a voleu sond corps estre ensepvely dans l’esglize parrochielle Sainct Saulveur de Villeneufve et a
volu à sesd honeurs funebres, novene et bout de l’an estre appellés et convocqués douze prebstres
tant dud lieu de Villeneufve que autres parroisses circonvoisines et que à chescune desd honeurs
leur soyt donné et payé deux soulz six deniers tournois à chescung sans refection corporelle. Et
pour le regard de la cire et luminayre et autres (f° 71) fraiz funeraulx, s’en est remys à la discretion
de son heretier universal dessoubz nommé, se confiant qu’il y fera son debvoir. Item plus a donné
et legué aux prebstres qui sont de present et seront à l’advenir à l’esglize dud Villeneufve la somme
de six escus sol quarante soulz tournois par une fois payable ausd prebstres et ce pour la fundation
d’ung obit que veult estre celebré dans lad esglize tel jour qu’elle sera ensepvelie et veult que lad
somme de six escus sol quarante soulz soyt employée en fondz de rente pour l’entretenement de lad
fundation. Item plus a donné et legué par droict de institution et hereditaire portion à Marguerite,
Jehanne et autre Jehanne Cesquieres ses nyepces, filles de feu Anthoine Cesquiere son frere, la
somme de cinquante livres tournois à chescune, payable à une chescune d’ycelles le jour de la
solempnisation de leurs mariages. Et avec ce les a faictes ses heretieres particulieres, volu et
ordonné que ne puissent rien plus demander en ses biens et heredité, leur imposant perpetuelle
silence. Item plus a donné et legué par semblable droict de institution et hereditaire portion à
Jacquette Cesquiere, fille à feu Jehan, frere de lad testatrice, pareille somme de (f° 71 v°) cinquante
livres tournois par une fois payables le jour de la solempnisation de son mariage par son heretier
bas nommé. Item plus a donné et legué à Marguerite Salvye, sa chambriere, en recompence des
services que luy a faictz, une piece de terre assize en la juridiction de Noalhe, lieu dict à Garrigou,
confrontant avec le chemin publicque allant d’Alby à Noalhe, terre d’ung nommé Galhen et autres
confrontations pour en fere et disposer à ses volontés et avec ce a faicte son heretiere particuliere
lad Salvye. Et volu que ne puisse rien plus demander en ses biens et heredité, luy imposant silence
perpetuelle. Item plus a donné et legué à Blazi Pautard (barré : laboreu) maçon du masaige de la
Salvairié une piece de terre assize en la parroisse et juridiction de Cardonac, lieu dict à la Combe
de la Salvairié, confrontant avec la terre de Jehan Salvy et terre de Benoiste Salvye et autres
confrontations. Et avec ce, l’a faict et institué son heretier particulier. Item plus a donné et legué à
Mondete Enguiale femme de Jehan Quergoalle du masaige de la Salvairié une piece de terre, assize
à la Combe de la Salvayrié que a esté acquize par son feu mary de lad Enguiale, confrontant avec
les hortz de la Salvayrié, terre de Jehan Salvy et autres confrontations. Item plus a donné et legué à
Cecille Dueymes, (f° 72) femme de Mathieu Salvy du masaige de la Salvairié, une piece de terre
assize en lad parroisse et juridiction de Cardonac, lieu dict al Vinhal, confrontant avec la terre de
Jehan Salvy milharcou, terre de Jacmete Pueche et autres confrontations. Item plus a donné et legué
à Pierre Favyé, son filheul et mectedier, une piece de terre assize aux appartenances dud masaige
del Mazet, lieu dict als Hortz viels sive à Aussil, confrontant avec la terre dud Favyé legataire et
autres confrontations. Et oultre ce, luy donne et legue tout ce que led Favyé luy pourroit debvoir au
temps de son decès soit par instrumens ou autrement, voulant que ne luy en soit rien demandé par
son heretier soubz nommé. Et en tous et chescuns ses biens, meubles [et] immeubles, presens et
advenir, droictz, voix, actions et yppothecques ou que soyent et en quelque ordre que luy
apartiennent, ladicte testatrice a faict, institué et de sa propre bouche nommé son heretier universal
et general sire Loys de Barthelemy, merchant habitant dud Villeneufve, pour en faire et disposer à
toutes ses volontés tant en la vie que en la mort. Et par lequel a volu et veult que ses debtes et legatz
soyent (f° 72 v°) payés et acquittés à qui appartiendra. Et ceci a volu estre son testement et derniere
disposition de sesd corps et biens, lequel a volu que vaille par forme de testement, codicille,
donation en cas de mort ou autre derniere volonté et autrement en la meilleur forme que pourra
valeoir de droict. Cassant, revocant tous autres testements en cas apparoistroit d’aulcuns, voulant
que le present sorte à son efficace et valeur et a priés les tesmoins soubz nommés, partie desquelz
elle a recogneus en estre memoratifz et moy notaire soubz signé en retenir acte pour servir de
perpetuelle memoire. Presens : Sires Jehan Moret merchant, Guillaume Carlenc chaussatier,
Maistres Anthoine Sarrus practicien, Pierre Larocque clerc, Guillaume Marcilhac merchant, Jehan
Molinier natif de Sales et Maistre Anthoine Maignen, notaire royal dud Alby, soubzsignés à la note,
lad testatrice ne scaichant signer et moy.
Signés : G. Carlenc, Jehan Moret, Maignen, Desareus, Demarcilhac, Pierre Larocque, J. Molinier
et moy, Pelissier notaire.

1592 Ibid., f° 278 v°, codicille.
AD du Tarn, 3E/39, f° 70, Guillaume III Pélissier, notaire d’Albi.

Anthoinete Cesquiere
Au nom de Dieu scaichent tous presens et advenir que l’an de grace mil cinq cens nonante deux et
le sixiesme jour du moys d’octobre, avant midy, dans la cité d’Alby et maison du sieur Jehan Genton
bourgeois dud Alby, seneschaucée de Carcassonne, par devant moy notaire royal presens les
tesmoins soubz scriptz, establye en personne Anthoinete Cesquiere, vefve et heretiere universelle
de feu George Capus, laboreur du masaige del Mazet, parroisse et juridiction de Villeneufve,
laquelle (f° 279) estant en son bon sens et parfaicte memoire par la grace de Dieu et pareillement
bien disposée de son corps et bien certiffiée qu’elle auroit faict son dernier et valabre testement
nuncupatif receu par moy notaire royal soubzsigné le vingt huictiesme jour du moys d’octobre mil
cinq cens huictante neuf par lequel elle auroit faictz certains legatz y contenus et expecifiés tant aux
prebstres de Villeneufve pour la fundation d’ung obit de la somme de vingt livres tournois que en
faveur de Marguerite, Jehanne et aultre Jehanne Cesquieres ses nyepces, filles de feu Anthoine
Cesquiere son frere, de la somme de cinquante livres tournois à une chescune d’ycelles, comme de
mesmes auroit faict legat en faveur de Jacquette Cesquiere son autre nyepce, filhe de feu Jehan
Cesquiere, frere de la codicillante, de pareille somme de cinquante livres tournois. Et par mesmes
testement auroit aussi donné et legué à Blazi Pautard, maçon du masaige de la Salvairié, et à
Mondete Enguiale femme de Jehan Quergoalle et à Cecille Dueymes femme de Mathieu Salvy et à
Pierre Favyé son filheul les pieces et possessions à plain limitées et confrontées aux legatz contenus
en sond testement et par ycelluy auroit institué son heretier universal et general le sieur Loys de
Barthelemy, merchant (f° 279 v°) habitant dud Villeneufve. Et par ce qu’il est loysible et permys de
droict a tout testateur de pouvoir fere codicilles et par yceulx adjouster ou diminuer à sond
testement, à ceste cause, lad Cesquiere codicillant agreablement pour certaines considerations ad
ce la mouvans, mesmes que lesd legataires dessus nommés puys sond testement n’auroyent faict
cas ny compte de lad codicillante, s’estans par ce moyen rendus ingratz et indignes des legatz que
auroyent esté faictz en leur faveur, a revocqué et cassé et par la teneur du present codicille revocque,
casse et annulle tous les susd legatz faictz tant en la faveur desd prebstres de Villeneufve que
desdictes Marguerite, Jehanne, autre Jehanne et Jacquette Cesquieres, ses nyepces, ensemble les
legatz faictz en faveur des susd Blazi Pautard, Mondete Enguiale, Cecille Dueymes et Pierre Favyer
des pieces confrontées ausd legatz, toutz lesquelz legatz veult estre pour non faictz et advenus,
voulans que yceulx par la teneur du present codicille viennent au proffit dud Barthelemy son heretier
universel, lequel par ce present codicille lad codicillante confirme et institue son heretier universal,
voulant que en tout le surplus sond testement sorte à son efficace et valeur. Et a priés les tesmoins
yci presens estre recors et memoratifz (f° 280) de son present codicille et disposition. Et moy
notaire soubzsigné en retenir acte. Presens : Sires Jean Delholm, Jehan Moret, Pierre David, Jehan
Matha merchans d’Alby et Jehan Malpel habitant du lieu des Graisses soubzsignés, lad Cesquiere
codicillante ne scaichant signer.
Signés : J. Matha, Jehan Moret, P. David, J. Delholm, J. Malpel. Et moy, Pelissier notaire.


Ibid., f° 280, donation.
1592 AD du Tarn, 3E/39, f° 70, Guillaume III Pélissier, notaire d’Albi.


Pour ladite Cesquiere
Au nom de Dieu, scaichent tous presens et advenir que l’an de grace mil cinq cens nonante deux et
le sixiesme jour du moys d’octobre avant midy dans la cité d’Alby, et maison du sieur Jehan Genton
bourgeois d’Alby, seneschausée de Carcassonne. Par devant moy notaire royal, presens les tesmoins
soubz scriptz, establye en personne Anthoinete Cesquiere vefve et heretiere universalle de feu
George Capus, laboreur du masaige del Mazet, parroisse et juridiction de Villeneufve, laquelle bien
et deuement certiffiée ainsin qu’elle a dict que le vingt huictiesme jour du moys d’octobre mil cinq
cens huictante neuf, elle auroit faict (f° 280 v°) donation entre les vifs, irrevocable en faveur du
sieur Loys Barthelemy, merchant habitant dud lieu de Villeneufve, de tous et chescuns ses biens
meubles et immeubles, presens et advenir, droictz, voix, actions et yppothecques quelsconques
soubz la reservation toutesfois de la moytié de l’ususfruict desd biens donnés sa vie durant comme
de mesmes par lad donation, ycelle Cesquiere se seroit reservée sur lesd biens donnés la somme de
deux cens livres ou de biens pour la valeur d’ycelle pour en disposer à toutes ses volontés, ensemble
une piece de terre assize lieu dict à Garrigou, plus deux pieces de terre assize à la Combe de la
Salvayrié, plus autre piece de terre assize al Vinhal, plus autre terre assize als Hortz vielz sive à
Aussil, à plain limitées et confrontées dans lad donation. Desquelz biens reservés, lad donatrice par
son testement auroit disposé en faveur des legataires desd biens reservés, contenus et nommés dans
sond testement. Et d’aultant que par ung codicille que lad Cesquiere donatrice auroit ce jourd’huy
faict, receu par moyd notaire soubzsigné, elle auroit cassés, annullés et revocqués tous les legatz
des susd pieces contenus en sond testement et volu que vinssent au proffit dud sieur de Barthelemy,
son heretier universal. Et d’aultant plus que led sieur de Barthelemy auroit continué de plus en plus,
puys sad donation, les agreables (f° 281) services et bons offices qu’il luy auroit faictz et monstrés
avant ycelle donation et au contraire les legataires, au proffit desquelz lesd legatz avoyent esté
faictz, se seroyent monstrés revesches et ingratz en l’endroict de lad donatrice et indignes desd
legatz, à ceste cause ladicte Cesquiere en consideration desd bons offices et agreables services
qu’elle a receus et reçoyt ordinairement dud de Barthelemy son donataire, l’ayant retirée en sa
maison, la faisant bien et honorablement servir et traiter suyvant sa qualité comme espere qu’il
continuera pour l’advenir agreablement, sans estre seduicte ny subornée mais de son propre vouloir
et mouvement, en confirmant, ratiffiant et appreuvant la susd donation par elle faicte de tous ses
biens en faveur dud de Barthelemy et sans ycelle en rien alterer, a donné et donne par mesmes
donation faicte entre vifz qu’est irrevocable aud de Barthelemy, yci present et acceptant et
regraciant lad Cesquiere, tous les susd biens dessus exspeciffiés qu’elle s’estoit reservés par lad
donation, avec reservation toutesfois de l’ususfruict d’yceulx sa vie durant 5 pour après son decès
estre joys et possedés par led de Barthelemy son donataire avec les autres biens qu’il luy a donnés
par la susd donation et en disposer à toutes ses volontés comme un chescung faict de sa cause
(f° 281 v°) propre et desquelz s’est disvestue et dissaizie par la teneur du present instrument et en a
investu led de Barthelemy son donataire par le bail de la note du present instrument faict des mains
de lad Cesquiere en mains dud de Barthelemy. Et promet ne revocquer ny venir contre la present
donation, laquelle lad Cesquiere donatrice veult que vaille et aye force et vigueur comme estant
donation faicte entre vifs qu’est irrevocable. Et pour l’observation de ce dessus, a obligés sesd biens
à toutes rigueurs de justice. Et ainsin l’a juré aux sainctz evangilles et soubz led serement renuncé
à toutes exceptions et renunciations de faict et de droict ad ce requises et necessaires et à la generalle
renunciation non valeoir que l’especialle ne precede. Et d’aultant que suyvant les ordonances
royaulx fault que toutes donations soyent insinuées et enregistrées aux plus prochains sieges royaulx
de l’habitation des parties ou situation des biens donnés, à ceste cause, lesd Cesquiere donatrice et
de Barthelemy donataire agreablement sans revocation de leurs autres procureurs cy devant
constitués, de nouveau ont faict et constitué leurs procureurs tous les Messieurs advocatz,
practiciens en la court royalle d’Albigeois et siege du Bout du Pont d’Alby comme plus prochain
de l’habitation (f° 282) desd parties et desd biens donnés et chescung d’eulx en seul et ce pour et
au nom desd constituans requerir et consentir à l’insinuation, authorisation et enregestrement de la
present donation, dire et declarer que lad donation n’a esté faicte pour aulcune fraude ny malice 1.
Ains de bonne volonté et sans subornations quelconques et generallement fere toutes requisitions
et prester tous consentemens ad ce necessaires soubz mesmes serement, obligation et renunciation
que dessus. De quoy lesd parties ont volu et requis acte et instrument estre retenu par moy notaire
royal soubzsigné. Presens : Sires Jehan Delholm, Jehan Moret, Pierre David, Jehan Matha,
merchans d’Alby et Jehan Malpel habitant des Graisses soubzsignés, lad donatrice ne scaichant
signer. Signés : J. Matha, Jehan Moret, P. David, J. Delholm, Malpel. Et moy, Pelissier notaire.

