Maistre Jehan Molinier notaire
Au nom de Dieu soit. Scaichent tous presens et advenir que le quatriesme jour de janvier mil cinq
cens soixante douze, dans Alby, senechaucée de Carcassonne, regnant trés chrestien prince Charles
par la grace de Dieu roy de France, estably personellement noble Jehan de Berbiguier, seigneur de
Vindrac, viguier pour le roy ez ville et viguerie d’Alby, procureur et surintendant ez affaires de
reverendissime seigneur Messire Philipe de Ridolphe, evesque et seigneur temporel d’Alby et
seigneur aussi des places de Villeneufve et Milhavet, lequel a dict estre certiffié que au chasteau
dud Villeneufve ha une tour sur laquelle a esté aux troubles (f° 3) derniers faicte la fustailhe en
forme d’un pigeonnier et demeure et demeure (sic) imperfaict et sans couverture que si demeuroyt
en l’estat seroyt l’entiere ruyne de lad [tour]2. Par quoy, pour la conservation d’icelle et aux fins
demeure couverte, ledict seigneur de Vindrac pour et au nom dud seigneur evesque et de ses
successeurs, certiffié des grandz et agreables services que de long temps Maistre Jehan Molinier
secretaire dud seigneur evesque et les siens ont faictz et font journellement ez afferes dud evesché
et eglise dud seigneur luy a agreablement, tant a luy que a ses heretiers et successeurs estipulant,
led Molinier y present pour luy et les siens, baillé a nouvele censive et premier acapte lad tour et
fustailhe a la charge dans ung an prochain pour le plus tard de achever de bastir lad fustailhe, le
couvrir et tenir tousiours bien couverte que pour faulte de lad couverture lad tour ne puisse estre
ruynée et y fere ung pigeonier pour luy et les siens et en fere a toutes leurs volantés dessouz la
censive annuele d’ung paire de pigeons paiables annuellement aud seigneur evesque et a ses
successeurs evesques le jour de Monsieur Saint Julia aud lieu de Villeneufve et de riere capte double
par mutation de seigneur evesque ou tenentier et autres droictz feodaulx et seigneuriaulx quand y
escherront a l’advenir. Prometant led Molinier de ne deteriorer led pigeonier mais le tenir en bon
estat et ne y metre censive sur censive ne autre charge sans permission dud seigneur ou sesd
successeurs. Et toutes parties respectivement ont promiz garder et observer ce dessus. Ainsin l’ont
juré et obligé led fief. Et davantaige, en consideration desd services, de tant que ledict Molinier
auroyt une meterie dans la terre dud Villeneufve et Milhavet et auroyt volanté y faire fere des
clapiers et garenes de conilz, (f° 3 v°) ledict seigneur de Vindrac le luy a permiz et permet par la
teneur du present, tant que plaira aud Molinier et a ses successeurs. Ce que ledict Molinier a accepté
et remercyé trés humblement tant led seigneur evesque que led seigneur de Vindrac, en tout
reservant la bonne volunté dud seigneur de Ridolphe et de tout ce dessus a led seigneur de Vindrac
concedé acte aud Molinier estipulant comme dessus. Ez presences de sire Loys Brandier merchant,
Pierre Blanc practicien d’Alby souzsignez avec lesd seigneur de Vindrac et Molinier.
/Vindrac/Molinier notaire/ L. Brandier/Blanc/. Ainsin signé a la cede originale/ Et moy, J. de Ripis
notaire.

