Achapt de François Dalmond, Jehan Soupar et Durand Tornier concedé par Thuryès
Scaichent toutz que huy vingt cinquieme jour de febvrier mil cinq cens quatre vingtz unze, après
midy au mazaige del Vinhiou, maison de Sire Brenguier Thuriès marchant, jurediction de
Villaneufve, en la dioceze d’Alby, seneschaucée de Tholose, à la presance de moy notaire royal et
tesmoingz bas escriptz. En sa parsonne estably Raimond Thuriès, fils à feu Jehan, du mazaige de
Lhieur en lad jurediction, lequel de gré par maniere de vente pure, à jamays yrrevocable, a vendeu,
cedé, remys et relanxé et de presant vend, cede, remet et relanxe à François Dalmond, fils à feu
Jehan du mazaige de la Cardonnaryé, Jehan Soupar jeune, fils à feu Anthoine du mazaige de la
Cabespanyé et Durant Tornier, filz à feu Paul du mazaige de La Fon, toutz de lad jurediction de
Villaneufve, presans pour eulx et les leurs à l’advenyr, stipullans et acceptans, scavoyr est une
maison assize dans le lieu et fort dud Villaneufve, confrontant avec maison des heretierz de Francois
Laroche, maison de Pierre Roucquette paisan, debas de maison de Maistre Ramond Fenolhet
notaire dud lieu, deux rues publicques et autres confrontations avec ses entrées, yssues, paroitz,
pathus, fondementz, estellicides et autres droictz et appartenences universsalles, quicte de tous
arrairatges de talhe, (f° 121) censsive et autres succides 6 jusques au jour presant, charges de payer
la censsive annuelle que a acoustumé donner à Monseigneur l’evesque d’Alby, seigneur dud lieu,
ducquel se tient en phief et directite, que a juré led venditeur ne scavoyr combien de censsive peult
donner. Lad vente a faicte et faict led venditeur ausd achapteurs pour et moyenent le prys et somme
de trente troys escuz sol ung tiers, revenent à cent livres tournois, à icelle par lesd partyes accordé
et conveneu. Laquelle a illec reallement reçue desd achapteurs en ung escu d’or au solleilh 7, deux
pistolletz aussy d’or, quatorze pieces de vingt soulz, quatre pieces de quinze soulz, neuf testons 9,
huict escus en pieces de dix soulz realz et autre bonne monoye realle courant. Le tout nombré et à
lad somme de trente troys escus sol ung tiers tournois assandant. De laquelle les an a quictés et a
promis et promet en ce dessus vendeu rien plus demander ne fere demander. Ains sy plus valloict
au temps presant ne a l’advenyr que lad somme, toute icelle plus vallue leur a donnée led venditeur,
donnation faicte entre les vifz qu’est yrrevocable. De laquelle dicte maison dessus vendeue, s’en
est divesteu et dissaizy et en a investeuz et saizis lesd achapteurs par le bailh du soumptum 1 du
presant instrument faict de ses mains en icelles desd achapteurs. Et sy de hors en avant 2 la tenoict,
a cogneu la tenyr en nom de priere desd achapteurs jusques en ayent prinze (f° 121 v°) realle,
actuelle et corporelle pocession laquelle leur a promis fere valloyr et tenyr envers toutz et contre
toutz, leur pourter bonne eviction et guerentye en jugement et dehors, une avec toutz despans,
domatges et intherestz. Et pour tout ce dessus tenyr, garder et observer, led venditeur en a effectz 4
et yppothecqués toutz et chescungz ses biens presans et futeurs, meubles et immeubles, que a
soubzmis aulx forces et rigurs des courtz de Monsieur le seneschal et ordinaire de Tholose,
viguaroye royalle d’Alby, ordinaire dud lieu de Villaneufve et autres par lesquelles et une chescune
d’icelles a voulleu estre constrainct par prinze, saizie, vente et deslivrance de cesd biens. Et ainsin
l’a juré sur les sainctz evangilles de Dieu de sa main touchés en verteu ducquel serement a renoncé
à toutes actions, exceptions et deceptions, deule, fraude, craincte, à tout droict canon et civil,
escript et non escript, et generallement à tout autre droict par lequel pourroict venyr au contraire du
conteneu du presant instrument que, requis, a concedé et accordé estre reteneu et expedyé par moy
notaire royal soubzsigné. Presans : led Sire Brenguier Thuriès, marchant soubzsigné, Bernard
Rebière et Geraud Gairard dud Villaneufve habitans que avec lesd partyes ont dict ne scavoyr
escripre. B. Thuriès tesmoing ainsin signé au soumptum. Et moy.
Signé : Boudet notaire.

