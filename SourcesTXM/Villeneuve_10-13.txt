Requisition et protestation par Jean Ussoire contre Bertrand Rouch
L’an mil cinq cens quatre vingtz dix neuf (f° 105 v°) et le vingt cinquiesme jour du moys de juilhet,
après midy, en Villeneufve d’Albigeois, senechaucée de Tholose, devant moy notaire royal et
tesmoingz bas només, estably en personne Jehan Ussoire, laboreur habitant du mazage de la
Pomadarié lez led Villeneufve, lequel treuvant y present sire Bertrand Rouch, marchant habitant
dud Villeneufve, luy a remonstré que à sa requeste il auroit esté indebuement executé6 sur certaines
gerbes mossolle sans oncques luy avoir esté bailhée coppie pour quelque debte par led Rouch,
procedant comme heretier de feu Maistre Anthoine de Roffiac prebstre, prethendu estre faict par
feu Anthoine Ussoire son père et mesmes en tant qu’il n’est poinct heretier d’icelluy feu Anthoine
son pere, bien toutesfoys accorde estre donnataire de la moytié des biens d’icelluy qu’est cauze
qu’il, pour obvier procès et despens en luy faisant apparoir de vallable instrument prouveu 9 qu’il
n’estoict attainct de soubzcription, que en ce cas enthend s’aider des remedes pour luy favorables
et sans prejudice aussy de ses solutions sy poinct en peult fere apparoir, offre payer la moytié dud
debte sans figure de procès et à faulte d’en fere (f° 106) apparoir, proteste de touctz despens,
domages et intherestz et de tout ce qu’il peult et doibt. Led Rouch offre ce fere. Et incontinant
auroict faicte exhibition de son instrument faict en faveur dud feu de Roffiac prebstre par led feu
Anthoine Ussoire rettenu par feu Maistre Barthelemy Laroche notaire, expedié par Maistre Jacques
Pelissier, notaire d’Alby, du premier septembre mil cinq cens soixante huict portant debte de quinze
livres tournois d’argent presté. Lequel veu, led Ussoire a percisté en ses protestations et reservations
et à sa requisition moy, notaire royal dud Villeneufve, ay rettenu acte et expedié extraict d’icelle
aud Ussoire pour luy servir. Presens : Maistre Jehan Talhac, menuzier et Anthoine Carrier,
travailheur habitans dud Villeneufve ne scaichant signer ny led Ussoire, sinon moy, notaire.
Signé : Franc notaire.

