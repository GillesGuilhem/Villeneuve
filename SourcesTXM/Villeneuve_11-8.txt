Aprentissaige de Jehan Roquete
L’an mil cinq cens soixante huict et le vingt deuxieme jour du moys de janvier ou lieu de
Villeneufve d’Albigeois etc. Personnellement estably Pierre Roquete, filz a feu Anthoine, laboreur
du masaige de Roquete, juridiction dud Villeneufve habitantz, lequel agreablement a confessé avoyr
mis en apprentis Jehan Roquete, son filz, avec Raimond Chaboal, Anthoine Coralh, (f° 50) Anthoine
Loman et Guillaume Garric, maçons de la juridiction dud Villeneufve habitantz, illec presens,
prenens et retenens led Jehan Roquete (interligne : pour leur apprentis) auquel ilz seront tenuz
monstrer et enseigner au mieulx qu’ilz pourront le mestier de maçonerie et tout ce dont ilz se melent
et entremetent a cause de ce. Et ce pour le terme de un an revoleu et complet, comensant le jour
d’huy et finissent en semblable jour, avec pacte que led Jehan Roquete sera tenu soy fornir de tous
exploictz necessaires aud mestier. Et lesd maistres seront tenuz, quant ilz auront et treuveront
besoingne dud mestier, prendre leurd apprentis combien que ne y eust besoingne que pour deux, led
serviteur faira l’un et ainsy en travaillant seront tenuz lesd maistres faire la despence de bouche
seulement a leurd aprentis et le salaire desd journees sera entierement desd maistres sans que pour
raison d’icelles led aprentis n’en pourra rien demander. Et quant lesd maistres ou l’un d’eulx
n’auroit besoingne a travailler aud mestier led apprentis sera tenu soy faire son despens et travailler
au profict de quy bon luy semblera et le salaire de ses journees seront siens, sans que pour raison
d’icelles lesd maistres ne luy pourront rien demander. Et toutes et quantes foys lesd maistres auront
de besoingne a travailler aud mestier, sera tenu led apprentis y aler travailler et leur servir comme
dict est ou s’il n’y aloict et que perdist aulcun temps sera tenu le satisfaire a la fin dud terme, journee
pour journee, pourveu que ce ne feust pas maladie, fors cinq sepmaines pour fere moissons,
(f° 50 v°) et despicquer les bledz. Lesquelles cinq sepmaines comenceront incontinent que l’on
comencera moissonner oud Villeneufve et finiront en semblable jour durand lequel temps de cinq
sepmaines led apprentis pourra travailler a ses profictz et le gain qu’il pourra fere sera sien, sans
que lesd maistres ne y auroint rien. Pour raison duquel apprentissaige, led Pierre Roquete sera tenu
payer ausd maistres la somme de six livres et un sol tournois. C’est troys livres de jour en jour et la
reste a la feste de Sainct André3 prochaine venent avec tous despens, domaiges et interests. Et ce
dessus faire, tenir, garder et observer, ont promis et prometent toutes lesd parties respectivement et
chascune d’elles en ce que les concerne soubz les obligations de leurs personne et biens etc. sus 4
toute renonciation de droict et submission de toutes courtz et scelz etc. Et ainsy l’ont juré etc.
Concedé et requis instrument. Presens : Hugues Monestié maçon de la Melonié juridiction de
Malhoc et Bernard Molinié dict Cotinas, du masaige de Bresset juridiction dud Villeneufve
habitantz quy ont dict ne se scavoyr signer moings lesd parties. Et moy, Laroche notere.
Marge : Le XXIIIe octobre 1570, Ramond Chaboal, l’un desd maistres maçons, tant pour luy que
pour les autres ses compaignions, c’est consanteu le present instrument estre cancellé. Presens :
Françoys Rainalh de Cambo et Pierre Rufel dud Villenneufve. Et moy, Laroche notere.

