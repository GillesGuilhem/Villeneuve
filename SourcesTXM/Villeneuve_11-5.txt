Bailh a copper pierre de talhe pour Maistre Bartholomy La Roche notaire faict a Maistre Jehan Foulquier masson
L’an mil cinq cens soixante deux et le vingt quatriesme jour du moys de mars, reignant nostre
soverain prince Charles par la grace de Dieu roy de France, en Noailhe, dioceze (f° 373) d’Alby et
seneschaucee de Tholose, par devant moy notaire royal et presence des tesmoingz baz escriptz,
constituees en parsonne Maistres Bartholomy La Roche notaire de Villaneufve et Jehan Foulquier,
filz a Anthoine dict Pasquet, masson de Milhavet, lesquelz de gred ont dict et confessé avoir faictz
entre heux les pactes et conventz suyventz. Premierement que led Foulquier doibt et a promys
fournir aud La Roche de la tailhe de pierre pour une porte de la façon de 4 celle de la secrestainhe
de l’esglise dud Noailhe. Item de la tailhe de pierre que faudra a ung hobrer sive bouticque 6
arvoutat de six pans de coydiere et la coydiere dud hobradou. Item de la tailhe de pierre pour une
fenestre crosiere, ensemble (renvoi : deux d/c/d/10) demyes fenestres crosieres de la façon de une
fenestre demye crosiere que Maistre Jehan Journès a en la mayson que a faicte fere aud Villanneufve
et respondant sur le Grés public dud Villaneufve et lad fenestre crosiere de la grandeur de la crosiere
dud Journès, mays que soit de la façon de la demye crosiere. Item de la tailha de pierre pour une
chemynee de la façon de celle que Maistre Durand Yeche prebstre a en sa mayson de Milhavet.
Pacte que led Foulquier doibt aussi fournir aud La Roche de toutes les pierres que sera besoing a
garnir les tras endars et toutz garnimens des pieces principalles desd fenestres, porte et hobradou,
esclapadas soulement. Lesquelles, ensemble l’autre tailhe, de tout led La Roche sera tenu envoyer
serchier a la peyriere de Milhavet et les fere pauser et metre en heubre a ses despens. Toute laquelle
besoinhe led Foulquier a promys et sera tenu fere et fournir aud La Roche entre ycy au premier jour
de caresme que (f° 373 v°) vient prochien. Pour toute laquelle besoinhe, led Roche donne et sera
tenu et a promys payer aud Foulquier la some de quatorze livres dix soulz tournois, de laquelle led
Foulquier a reconu et confessé avoir heu dud La Roche la some de quatre livres dix soulz tournois
et la reste de lad some que sont dix livres tournois led La Roche sera tenu et a promys luy payer
comme fera lad besoinhe. Et ainsi l’ont respectivement promys et toutes parties sur obliguation de
toutz leurs biens et sur toute renonciation de droict et l’ont juré aux sainctz evangilles Nostre
Seigneur. Presens : Maistres Thomas Melo, prebstre de Villaneufve et Guirailh Ymbert, prebstre
dud Noailhe habitantz et de moy.
Signé : B. Levieulx

