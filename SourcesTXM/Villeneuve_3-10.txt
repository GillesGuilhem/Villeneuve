Accord entre Monsieur Barthellemy et Monsieur de Ginolhac de Thoulouse
Comme soit ainsin que procès ayt esté meu en la cour de nosseigneurs tenans les requestes du palais
de Thoulouse entre sieur Louis de Barthellemy, borgeois demeurant à Villeneufve d’Albigeois,
rentier du seigneur evesque d’Alby des censives qu’il leur prend audit Villeneufve pour les années
mil Vc septante quatre, septante six jusques à l’année mil Vc huictante huict et des années nonante
ung, nonante trois et nonante quatre, demandeur pour la censive que une metterie appellée de
Jouvenal en la juridiction dudit Villeneufve donne audit seigneur qu’est de deux cestiers demy carte
et demy pene mossolle, quatre mesures quatre penes demye pene et demy quarte (f° 329 v°) pene
(sic) avoine toutz les ans, d’une part et feu Anthoine de Teyssier assigné et deffendeur comme le
rentier de lad metterie et feue damoiselle Anne de Bermond, femme de sieur Germain de Ginolhac
borgeois de Tholouse, heretiere soubz benefice d’inventaire aud feu de Teissier, reprenant les
arremens 4 de l’instance, deffenderesse d’autre. Duquel procès s’en est ensuivy jugement
interlocutoire au rapport de Monsieur de Janvier consigné en datte du dix neufvieme jung année
presente nonante neuf, tellement que sur l’execution dud jugement se feussent faictz beaucoup de
despences mesmes sur la poursuitte de lad instance à cauze du decès de lad feue de Bermond,
advenu despuis led jugement oultre les premiers despans que s’y sont faictz. Mais pour fuir à plus
grand longueur dud procès, frais et despans, aujourd’hui huictieme de octobre l’an mil Vc nonante
neuf, après midy, dans la ville d’Alby et maison de Monsieur Maistre Jacques de Ginolhac, docteur
et juge en la cour temporelle dud Alby, devant moy notaire, presens les tesmoings soubz à nommer,
establis en leurs personnes led sieur de Barthellemy et Antoine Campan serviteur et procureur
général dud sieur Germain de Ginolhac en qualité de tuteur, pere et legitime administrateur de ses
enfans, heretiers de lad feue de Bermond, leur mere, heretiere soubz benefice d’inventaire dud feu
de Teyssier. Lesquelles parties amyablement et volantairement ont accordé et transhigé ainsin que
s’ensuyt, en tout reservé le bon plaisir de (f° 330) nosd seigneurs des requestes, scavoir que led
procès cessera et prendra fin sans passer plus oultre et que tant pour led principal que pour toutz les
arrairatges de lad censive de metterie deubz aud sieur de Barthellemy pour toutes lesd années dont
il a esté rentier et pour toutz despans faictz aud procès soient tauxés 9 et liquidés ou à tauxer et
liquider, led Campan aud nom donnera et payera aud sieur de Barthellemy vingt quatre escuz de
soixante soulz piece. Desquels led Barthellemy a confessé estre payé de quatre escuz en tant qu’il
les doibt aud sieur de Ginolhac borgeois par sa cedulle que demurera cancellée et de nul effect. Et
les vingt escuz restans led Campan les a illec, des deniers dud sieur de Ginolhac son maistre comme
icelluy Campan a declairé, payés aud sieur Barthellemy reallement en deux doubles pistolles, cinq
pistolles d’Espaigne et doutzains nombrés et prins par led Barthellemy, de sorte que desd vingt
quatre escuz s’est contanté. Et moyenant iceulx, a quicté et quicte aud sieur de Ginolhac aud nom
estipulant pour luy led Campan avec moy notaire de toutz lesd arrairatges de censives et autres
droictz seigneuriaulx à luy deubz comme rentier susd desd années, ensemble desd despans,
prometant n’en rien plus demander ny fere demander en aulcune sorte que se soit, saulf et reservé
qu’il pourra se fere payer aux rentiers qu’ont esté de lad metterie chargés de payer lesd censives
pour les années qu’il treuveroit (f° 330 v°) et veriffiera n’avoir esté payé par eulx d’aultant qu’ils
en estoient obligés. (renvoi : Et à ces fins led de Ginolhac donnera instructions aud sieur de
Barthellemy du nom des rentiers avec coppie des instrumens d’arrantemens de lad metterie ou datte
d’iceulx pour les recouvrer,) sans qu’il en puisse rien demander comme dict est aud de Ginolhac ny
hoirs de lad de Bermond mariés, contrairement au present instrument, ains icelluy tenir et observer
en peyne de toutz despans, domages et interestz et à obligation de ses biens qu’il a soubzmis aux
rigurs des scelz des courtz temporelle, royalle et viguerie dud Alby, scel mage de Thoulouse,
ordinaire dud Villeneufve et autres requizes. Comme l’a juré aux sainctz evangiles, soubz les
renonciations necesseres et octroyé instrument. Presentz : Barthellemy Ayme et Gilles Claret,
merchans dud Albi, signés avec parties.
Signés : L. Barthelemy, A. Campan, B. Ayme, De Claret present, et moy, Gorsse notaire.

