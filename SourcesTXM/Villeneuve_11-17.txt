L’an mil cinq cens nonante huict et le vingt troisieme de may, après midi Alby, presence de moy
notaire et tesmoingz soubzscripts, en personne constitué sire François Salvy merchant, lequel tant
pour luy que pour et au nom de Jean Salvy son frere, a baillé à demy fruictz à Jean Delpuech du
mazatge des Alyès, parroisse de Villeneufve, present et acceptant, la metarie ausd Salvys
apartenente, située au mazatge del Mazet avec toutes les terres et pocessions d’icelle deppendens,
pour le temps et terme de quatre ans sive quatre culhetes, commensans après la prochaine culhete
faicte en icelle, quatre recoltes faictes finissans, aux pactes et conditions suyvans, scavoir que tous
laboeurs et agricultures seront faictz par led Delpuech avec ung pair boeufz que lesd Salvys seront
tenus de luy bailler, lesquelz seront esvalués afin que l’augmentation ou diminution 5 soit tant sur
l’un que sur l’autre partie à la fin du terme. (f° 267 v°) Sy luy bailleront la charrete et arayre qu’à
la fin du terme aussi seront laissés de pareilhe bonté et valleur et pendent led temps entretenus par
led metaier en prenant de boys de lad metarie duement en advis et permission desd proprietaires.
Les grains de telle espece que conviendra ensemencer seront fornis par lesd proprietaires toutes lesd
quatre années, à la charge d’estre restitués aux culhetes que ce feront, grains pour grains, et le reste
sera divisé par ensemble esguallement, la part des proprietaires apportée chez eulx [aud] Alby aux
despens desd Salvys (renvoi : avec leurd bestailh et charrete, toutesfois conduit par led bordier ou
serviteurs.) Lequel a promis donner ausd Salvys annuellement la polailhe et oeufs à sa discretion.
Et affin que led metaier ayt plus de moien de fere la culture de lad metarie, led François Salvy a
presté illec reallement dix escutz faisans trente livres par led metaier receuz, se qu’en a esté content.
Le paiement desquelz ny d’aultres dix escutz vingt cinq soulz qu’il doibt aussi ausd Salvys,
instrument receu par Maistre de Rippis notaire, que à la fin desd quatre années sans que pendent
icelles il soit tenu de paier aulcungz intherestz desd vingt escutz vingt cinq soulz et à la fin dud
terme pour le paiement d’iceulz. Et ce dessus observé, il a obligés ses biens et la parsonne si bezoing
est, ensemble laisser à la fin dud terme les laboeurs en l’estat comme le precedant metaier les lairra,
les pailhes et fiens en bon estat et iceulx proprietaires le fere jouyr dud afferme. Et l’ung envers
l’autre ce sont obligés leurs biens aux rigueurs des seelz de la viguerie d’Alby, mages de
Carcassonne, Tholose et autres ayans cours en ce roiaulme par prinse et vante desd biens et arrest
de la personne dud metaier si bezoing est. Renuntians à toutes exceptions à ce contraires. Et l’ont
juré. Presens : Maistre Gerauld Vitalis signé et Meric Raynauld d’Orbanh ne scaichant ny led
metaier escripre.
Signés : F. Salvy, Vitalis, et moy, Serieye.
En marge : Le XVIe jung aud an, led Jean Delpuech a confessé que la cavalle qu’il a en son pouvoir
poiel roge, teste blanche, l’estoielle au front, est comune et moytoienne 3 entre luy et lesd Salvis.
Led François [...]4 six escutz que pour la moytié de la valleur d’icelle lesd Salvys luy ont payés que
s’en contente. Promectant fere part au profict et à la perte esguallement, la norrir et permecte que
soict ausd Salvys touttes heures requises sur les obligations avec les renunciations, serement
contenus au present instrument. Presens : le sire Jean Lapie merchant signé et Jean Bernadou.
Le Xe jullet aud an, lesd François Salvy et Delpuech ont dict avoir obmis sur la passation du present
contract comment led Puech a promis et promet leur ayder annuellement de ung cestiers mossolle
à l’esté pour la censive et ung escut d’argent, le tout à chacune feste de la Magdalene comme led
metaier a promis de la prochaine en ung an commençant. Sur les obligations avec les renonciations
necessaires et l’a juré. Presens : Anthoine Delhom, Jacques Maignen praticiens signés.
Le XVIe jullet mil VIc trois, Albi, en personne led Delpuech lequel a confessé que sur l’issac qu’il
feist avec lesd Salvys de la cavalle dessus mentionné toute lad beste est demeurée ausd Salvys et
quitte tout droict qu’il y pourroit prethendre. Presens : Maistre Estienne Pezet et sire Mathias Costa
signés.
Le septieme septembre mil VIc trois, Alby, en personne led sire Jean Salvy lequel a consenti à la
cancellation du present comme paié dud Puech present des vingt escutz vingt cinq soulz recogneus
par cest instrument et en a quitté icelluy Puech. C’estant en foy de ce signé.

