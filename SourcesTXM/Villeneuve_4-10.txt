Pour les consulz de Villeneufve
L’an mil Vc LXXIIII et le XXIIe jour du moys (f° 302) de septembre, en Alby, par devant Jehan
Calabre hoste de l’ostellerie ou pend par enseigne les troys Roys 5, par devant moy notaire royal,
presans les tesmoings soubz a nommer, stablis en leurs personnes Bertrand Sesquiere, Philip
Guondoy et Pierre Corailh consulz pour l’année courrant du lieu de Villeneufve d’Albigés, lesquelz
faysant tant pour eulx que pour et au nom de Philip [ ]6, leur companhon, lesquelz dressantz leur
dire aud Calabre hoste luy ont dict et remonstré que le jour d’hyer ils feurent assignez par ung
comissaire soy disant avoyr charge de lever la pention deue a Monsieur de Guyse 8 sur l’evesché
d’Alby a ce jour presant pour soy presanter en son lotgis a rayson de quoy ont sommé et requis led
Calabre leur volleoir declairer si led commissaire est lotgé chez soy en son lotgis ou pend par
enseigne les troys Roys par devant lequel sont prestz soy presanter pour veoir ce que leur veult
demander. Neanltmoingz luy presanter Pierre Sauvaterre prisonnier arresté par led comissaire a
eulx baillé en garde et comande. Et ou led commissere ne ce treuvera, ont (f° 302 v°) protesté de
tout ce qu’ilz peuvent et doibvent et de droict leur est permis protester et de toutz despens, domages
et intherestz. Led Calabre hoste a respondu que led commissaire n’est point en sa mayson, bien y a
esté. Et pence qu’il viendra la nuict, lesd consulz sans desister de leursd protestations ont percisté
en ycelles et en ont requis acte estre retenue par moy notaire soubzsigné, ez presances de Maistres
Berthomieu Romegous barbier et Jehan Alary tornier, ne scaichantz scripre et de moy.
Signé : B. De Ulmo notaire.
