L’an mil cinq cens septante un et le quatorzieme jour du moys de may, trés chrestien prince Charles
par la grace de Dieu roy de France regnant. A Villeneufve d’Albigeoys, seneschaucee de Tholose.
Personellement establys maistre Guillaume Espinassolle, fondeur de Donazac, d’une part et Pierre
Bozinhac, cousturier de Bresset juridiction dud Villeneufve, d’autre part, quy ont dict les
parrochiens de l’eglise Sainct Estienne de Brés estre tenuz et redevables envers led Espinassolle en
la somme de quinze livres tournois de reste de trente livres tournois pour la faction de la main de
deux cloches, comme est porté par instrument retenu par moy notere soubzsigné le dix huictieme
jour du moys de mars dernier an predict mil Vc LXXI. Et de ce que icelluy dict Pierre Bozinhac
auroict prins de Eugeny Rossignol jadys marguillier de l’eglise Sainct Etienne de Brés la somme de
quatorze livres dix solz tournois. Par ce moyen, icelluy dict Pierre Bozinhac agreablement a
respondu pour lesd parrochiens et c’est mis et constitué payeur pour eulx envers led Espinassolle
en lad somme de quinze livres tournois (renvoi : et promis les relever de tous despens, domaiges et
interestz envers iceluy dict Espinassolle f/c/d/.) En deduction desquelles icelluy dict Espinassolle
en a confessé avoyr receu dud Bozinhac la somme de troys livres dix solz tournois reallement en
bonne monnoye corrente. Et les unze livres dix solz tournois restans, led Bozinhac sera tenu comme
il a promis payer aud Espinassolle ou a son certain mandement illec, comme dict est, present et
acceptant entre cy et la prochaine feste de la Magdelene avec tous despens domaiges et interestz.
Et par ce moien (f° 169 v°) led Espinassolle avec Pierre Dueymes, Eugeny Rossignol, marguilliers
modernes dud Sainct Estienne avec maistre Jehan Molinier prebstre, l’un des parochiens dud Sainct
Estienne illec present se sont consentenus (sic) l’instrument de baillement a faire lesd cloches estre
cancellé comme les ayant lesd parochiens receues bonnes et saines et led Espinassolle content par
le moien que dessus, icelluy en tant que besoing seroict cancellé par la teneur du present. Et pour le
payement desd unze livres dix solz tournois, icelluy dict Bozinhac a obliges et hipoteques envers
ledict Espinassolle ses personne et biens meubles et immeubles, presens et advenir, soubzmis aulx
rigueurs de toutes courtz, scelz et juridictions du present royaulme de France etc. Renoncé a tout
droict etc. Et juré etc. Et ce faict, icelluy dict Eugeny Rossignol a plegé et cautionné pour led
Bozinhac pour lad somme de unze livres dix solz tournois envers led Espinassolle et icelle promis
payer au terme que dessus et led Bozinhac promis en relever sad caution etc. Soubz semblables
hipotheques, submissions, renonciations, jurement susd. Presens : Bertrand Cesquiere dud
Villeneufve signé avec lesd Molinier, Espinassolle a la minute du present instrument et Luccas
Bosquet du mesmes lieu quy a dict ne se scavoyr signer, moingzs lesd autres parties. Ainsi signés
B. Cesquiere, J. Molinier prebstre, G Espinassolle fondeur. Et moy, Laroche notere.

