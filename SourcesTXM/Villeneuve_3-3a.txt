Achapt pour sire Guillaume Azemar
L’an mil cinq cens septante quatre et le dix neufiesme jour du moys de novembre, regnant trés
chrestien prince Henry par la grace de Dieu roy de France et de Poloigne, dans la cité d’Alby,
senechaucee de Carcasone, a la presence de moy notaire et des temoings souz nommez, estably en
persone sire Brenguier Rouch merchant d’Alby habitant 1, lequel agreablement pour soy [et] ses
successeurs a vendu a sire Guillaume Azemar la Raterié, merchant dud Alby, y present et acceptant,
une piece de terre assize en la juridiction de Villeneufve d’Albigeois au lieu apellé al Pont de Notre
Dame que confronte avec le chemin public allant dud Villeneuve a Notre Dame de la Gravele, avec
le codenas public et avec la terre des hereties de Ramond Cambard, terre autre dud Azemar, foussé
entremy et autres confrons plus vrayes si poinct en y avoit, avec ses entrees, yssues, fruictz, arbres
et autres droictz et apertenences de lad terre, quicte de toutes tailles, censives et autres charges
jusques au jour present, sans aucune retention que de la censive annuele que donne au seigneur
evesque d’Alby (renvoi : ou autres seigneurs directes). Et s’est purgé par serement ne scavoir
exprimer lad censive. La present vante luy a faicte pour le pris accordé de cinquante livres tournois,
lesquelles led achapteur illec reallement a poiees aud venditeur en soixante seize soulz tournois et
monoye, bien et reallement lad somme de cinquante livres tournois nombree et par led Rouch
venditeur receue. S’en est contenté (f° 209) et a quicté led achapteur. Prometant jamais plus ne
demander rien sur lad terre, donant aud achapteur toute plus grand valeur si poinct en y avoit. S’en
est divestu et en a investu led achapteur par le bail de la note du present instrument et luy a promiz
faire valeoir, tenir et joir ladicte terre envers et contre tous, en et hors jugement et luy porter eviction
et garentie en possessoire et petitoire, tant en principal que despens, domaiges et interestz, sous
ypotecque et obligation de tous et chascuns ses biens meubles, immeubles, presens et advenir,
veullant estre compellé par les courtz royalle et temporele d’Alby par saizie, vante et livrance 6 de
biens a l’inquant public. Et ainsin l’a juré aux sainctz evangiles et renuncé a toute action, exception,
feries et delalations, a la loy Rem majoris pretii et autre droict par lequel pourroit contravenir. Et
de ce, aud achapteur a concedé instrument estre retenu par moy notaire souzsigné. Presens : sire
Francois Salvy, merchant d’Alby, Bernard Rebieyre fils de feu Anthoine, Barthelemy Salvy du
masaige del Mazet dud Villeneufve ne scaichant escrire et parties se sont souzsignees a la note.
Signés : B. Rouch, G. Azemar. Et moy, J. de Ripis notaire.

