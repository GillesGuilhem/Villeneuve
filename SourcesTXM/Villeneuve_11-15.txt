Sire Gerauld Le Brun
L’an mil cinq cens nonante troys et le sixiesme jour du moys de novembre, après midy, dans la cité
d’Alby et tablier de moy notaire royal soubzsigné, seneschaucée de Carcassonne, par devant moy
notaire royal en presence des tesmoins soubz scriptz, estably en personne Bertrand Rouch habitant
de Villeneufve d’Albigeois, fils et conheretier par moytié a feu Brenguier Rouch son père, lequel
agreablement et volontairement a cedé et transporté et par la teneur du present instrument faict
(f° 96) cession et transport à sire Gerauld Le Brun, bourgeois d’Alby absent, moy notaire
soubzsigné comme personne publicque pour luy stipulant et acceptant, du pied et fondz de la
somme de vingt livres tournois qu’est la moytié de la somme de quarante livres tournois par led feu
Brenguier Rouch, père du cedant, prestées du roy notre sire ez années mil cinq cens quarante deux
et quarante quattre avec la faculté de, pour l’advenir, lever la pension accordée par le roy notre sire
pour raison dud prest du recepveur du diocese d’Alby. Et le present transport et cession a faicte led
Bertrand Rouch aud Le Brun pour et moyenant pareille somme de vingt livres tournois qu’il a
confessé avoir eues et receues dud Le Brun en argent contant avant la passation du present
instrument, tellement que s’en contente et en a quicté led Le Brun auquel a promys fere valeoir et
tenir le present transport et luy en porter eviction et garentie envers et contre tous.
Et pour ce fere, il oblige ses biens à toutes rigueurs de justice. Et ainsin l’ont juré aux saintz
evangilles et, soubz led serement, renuncé à toutes renunciations necessaires. Presens : Maistre
Guillaume Trinques, practicien soubzsigné avec led Rouch et George Rotavolp de Villefranche
d’Albigeois ne scaichant signer.
Signés : B. Rouch, Trinques et moy, Pelissier notaire.

