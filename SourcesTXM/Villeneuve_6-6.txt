L’an mil cinq cens quattre vingtz quinze et le second jour du moys de febvrier, après midy au devant
l’esglize parrochielle Sainct Saulveur de Villeneufve (renvoi : dioceze d’Alby et seneschaucée de
Tholouse,) à l’ysseue de vespres, par devant moy notaire royal et presence des tesmoins soubz
scriptz, estans assemblés en conseil saiges hommes Laurens Lagarde et Jehan Sopar, consuls dud
lieu et juridiction de Villeneufve, assistés de Bertrand Rouch, Anthoine Duran, Jacques Cesquiere,
Pierre Roquete, Bernard Cesquiere, Bertrand Bosc, Hugues Roquete, Hugues Cambard, Ymbert
Rebiere, Barthelemy Fraisse, Jehan Mercié, Guilhaume Cambard, Jehan Melou, Alexandre
Cambard, Durand Tornyé, Jehan Almon, Jehan Bodet et Pierre Fenolhet, tous habitans dud lieu et
juridiction de Villeneufve, preudhommes et conseillers desd sieurs consuls, illec assemblés pour
tenir leur conseil et deliberer sur les affaires publicques concernans le bien et utilité de leur
republicque et communaulté. (f°) Par lesd sieurs consuls a esté proposé que l’esglize dud lieu de
Sainct-Sauveur de Villeneufve a besoing de plusieurs reparations, singulierement de construire et
ediffier ung clochier en ycelle où ils puissent tenir leurs cloches, en tant que led clochier feust
demoly par les hereticques en ces guerres passées. Et pour avoir argent et moyens pour fere lad
construction seroit requis poursuyvre la saizie et adjudication de la sixiesme partie des fruictz
decimaulx excroissans en lad parroisse de Villeneufve, suyvant qu’il leur est permis tant par les
sainctz decretz et conciles que ordonances royaulx et arrestz des courtz souveraynes du present
royaulme de France. Et neanlmoins aussy seroit besoing de poursuyvre la reddition des comptes et
prestation de reliqua contre les predecesseurs consuls dud lieu et juridiction de Villeneufve (renvoi :
et aultres personaiges) qui ont receu argent tant du tresorier de Monseigneur l’evesque d’Alby que
de Monsieur le recteur dud lieu ou ses rentiers pour employer à la reparation de lad esglize et
norritures des pouvres de lad parroisse. Et pour fere les susdictes poursuytes, leur seroit besoing
creer et constituer ung scindic et procureur avec puissance entiere de prendre et recepvoir ce que
sera adjugé pour lesd reparations ou que se treuvera deu des administrations faictes par lesdictz
predecesseurs consuls de ce que leur a esté ordonné pour lesd reparations et norritures des pouvres.
Et en fere l’employ necessaire pour l’edification et construction dud clochier. Sur quoy, ayant esté
deliberé par les susd (renvoi : preudhommes et conseillers), tous (en interligne : d’une commune
voix), ont treuvée bonne lad proposition faicte par lesd consuls et conclud qu’il seroit procedé à
l’execution d’ycelle. Et auroyent prié Maistre Jacques La Roche, practicien, comme ung des
principals (en interligne : talhables et) habitans de lad parroisse de vouloir prendre la charge de leur
scindic et procureur à l’effect que dessus. Ce que ayant esté accepté par led La Roche pour le desir
qu’il a de veoir entierement reparée et accommodée lad esglize de ce qu’est necessaire comme est
led clochier et fere service à sa patrie et lieu de sa nativité et à lad republicque et communaulté de
Villeneufve auroit offert fere son debvoir en l’execution de lad charge. À ceste cause, tant lesd
consuls que lesd preudhommes et conseillers dessus nommés, faisans la plus grande et sayne partie
des (f°) manans et habitans dud lieu et parroisse de Villeneufve, agreablement, sans revocation de
leurs aultres scindicz et procureurs par eulx cy devant constitués, de nouveau ont faict, creé et
constitué leur scindic et procureur special et general, tellement que l’especialité ne deroge à la
generalité ny au contraire, scavoir est led Maistre Jacques La Roche illec present et la charge du
present scindicat et procuration acceptant et ce, speciallement pour et au nom desd constituans et
de leur republicque et communaulté de Villeneufve poursuyvre l’execution de leur precedente
deliberation, luy donnant puissance de recepvoir tout ce que leur sera adjugé pour les reparations
de leur esglize et clochier et norriture des pouvres de lad parroisse, ensemble ce que se treuvera deu
par le reliqua des comptes des predecesseurs consuls dud Villeneufve (renvoi : ou autres) de ce
qu’ilz auront prins et levé à l’effect desd reparations et norriture de pouvres, luy donnant
pareillement puissance de poursuyvre lad reddition de comptes en toutes courtz et juridictions que
besoincg sera et employer l’argent qu’il recepvra desd poursuytes à l’effect de lad construction et
edification dud clochier suyvant ce (f°) que luy sera ordonné par lesd consuls de Villeneufve ou
leurs successeurs et de pouvoir instituer un ou plusieurs procureurs pour le faict de plaiderie, tant
seullement et generallement en ce dessus et que en depend, fere, dire, procurer et exercer tous aultres
actes requiz et necessaires, tels que feroyent lesd constituans si presens y estoyent. Promettans
moyenant serement par ung chescung d’eulx presté à Dieu sur leur foy et conscience avoir agreable
et tenir ferme et stable tout ce que par led La Roche, leur scindic et procureur, en ce dessus sera
faict, procuré, negocié et exercé et ne le revocquer, ains le relever indempne de la charge de la
present procuration et scindicat soubz obligation tant de leurs biens propres que de leur
communaulté qu’ilz ont soubzmis à toutes rigueurs de justice, exceptions et renunciations de faict
et de droict en tel cas requizes et necessaires. Et pour poursuyvre l’authorization et validation de
leur present (f°) scindicat par devant Monsieur le juge ordinaire dud lieu de Villeneufve ou son
lieutenant ou premier magistrat royal requis, lesd constituans agreablement constituent leur
procureur le premier sieur advocat de la ville d’Alby sur ce requis, auquel ils donnent puissance de
fere toutes requisitions et supplications en tel cas requizes et necessaires. Et de tout ce dessus, lesd
constituans ont requiz acte et instrument en a esté retenu par moyd notaire royal soubzsigné.
Presens : Maistre Pierre Cambard prebstre dud Villeneufve, Pierre Rebiere aussy prebstre et vicaire
de Villeneufve, Pierre Rossinhol de Virac et Jehan Cesquiere de Milhavet. Et moy.
Signé : Pelissier notaire.

