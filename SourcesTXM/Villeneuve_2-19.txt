Et le second jour du moys de novembre aud an 1587, dans lad maison episcopale d’Albi, en presence
de moy notaire et tesmoingz bas nommés, led seigneur illustrissime archevesque de Medici, evesque
d’Albi, a fait responce que Messieurs lez delegués de notre Saint Pere ont esté surprinz au jugement
dud XXVe de julhet dernier doné à la seule poursuite du sieur Delbene sanz ouir led seigneur
evesque, lequel eut remonstré et remonstrera en tempz et lieu que pour le regard dez denierz payés
aux heretierz de feu Jehan Lavedan et de l’usufruit desd moulins il y a contract particulier passé
entre lesd parties le premier jour d’octobre mil Vc IIIIxx III devant Maistre Antoine Barnier notaire
royal de Marcelhe, auquel contract et autres, pour raison de ce et de toutes autres choses passées
entre lesd parties, elles doibvent demeurer quites et si lesd contractz feussent esté veuz par lesd
seigneurz delegués, ilz n’eussent ainsin jugé pour le regard desd denierz payés à Lavedan. Par quoy
led seigneur evesque supplie lesd seigneurs delegués de ne passer plus oultre en cognoyssance de
cause pour ce regard. Ainz, attandu que la cote dud seigneur evesque est dez long tempz aquitée et
entrée aux coffres du Roy et que par le moyen de ce et du decès du pape Gregoire 3 XIIIme la
delegation desd seigneurs a prinz fin, ilz doibvent renvoyer les parties à leur juge competent pour
la recognoyssance de ce que depent de leur contractz particulierz qu’ilz doibvent tenir et garder de
bone foy selon leur forme et teneur et en seroit passé oultre par dessus lesd contractz. Led seigneur
d’Albi proteste de nullité et de toutz despenz, dommages et interestz et requiert sa responce estre
inserée apres l’acte de la sommation à luy faicte et de tout luy estre balhé coppie et a signé sa
response en presence de noble Antoine Cordier et Maistre Jehan Arquier clerc dud Alby et led
seigneur s’est soubzsigné.
         L’Arciv°4 de Medici Ves°5 d’Alby

