Debte pour Jacques Genton
L’an mil cinq cens quatre vingtz dix et le neufvieme jour de julhet, après midy, en la ville d’Alby et
maison de sire Jehan Genton, bourgeois dud Alby, establys en leurs parsonnes noble Louis de
Barthelemy, commandant au chasteau de Villeneufve d’Albigeois, Pierre Rueyres fils de feu Hugues
et Jehan Boudet fils de feu Anthoine dud Villeneufve, lesquelz, de leur bon gré, toutz trois ensemble,
l’ung pour l’autre et chescung d’eulx en seul et pour le tout, ont confessé debvoir à sire Jacques
Genton, merchant dud Alby, y present et estipulant, la somme de cent escuz faisant trois cens
francs pour amiable prest que led crediteur leur a illec faict reallement en presence de moy notaire
royal et tesmoingz soubz nommés en cent quarante quatre pieces de vingt soulz et deux cens huict
pieces de quinze soulz chescune, en tout revenant à lad somme de cent escuz sol, tellement que lesd
debiteurs s’en sont tenus pour bien contens et en ont quitté led crediteur et luy ont promis paier lesd
cent escuz sol aud Alby du jour present en ung an prochain avec toutz despens, doumatges et
intherestz que à faulte de paiement s’en pourroient ensuivre et pour ce dessus fere et observer ont
obligé et yppothecqué envers led crediteur leurs personnes et biens, meubles et immeubles, presents
et advenir. Et ont voulleu estre constrainctz par les forces et rigueurs du seel authenticque de la
viguerie dud Alby et seelz mages des seneschaucées de Carcassonne et Tholose (f° 56 v°) et
temporelle et royalle dud Alby et ordinaire dud Villeneufve par prinse et saiziment de leurs biens,
vendition d’iceulx en l’inquant public avec arrestation et emprisonnement de leurs parsonnes et
ainsin l’ont juré aux sainctz evangilles et ont renoncé à toute erreur de compte, à tout temps feriat,
à toutes impetrations de lettres de grace et de respict, aux constitutions en faveur de deux ou
plusieurs conobligés de mesmes debte, au beneffice de division et discution d’ordre et genallement
(sic) à toutes exeptions et renonciations de faict et de droict en ce necessaires et octroié instrument.
Presentz : Maistre Anthoine Braille cordonnier, Laurens Dupred clerc dud Alby et sire Pierre
Combes, merchant d’Aussac, soubzsignés, lesd Dupred et Combes tesmoingz. Et lesd Braille
tesmoing, Rueyres et Boudet condebiteurs ont declairé ne scavoir escripre ny signer et led de
Barthelemy condebiteur aussy c’est soubzsigné.
Signés : L. Barthelemy, P. Combos, L. Dupred present et moy, J. Gorsse notaire.
Rellevation pour led de Barthelemy
Et incontinant, lesd an et jour, lieu et heure susd, establis en leurs parsonnes lesd Rueyres et Boudet,
lesquelz en seul ont illec receu dud de Barthelemy y present lad somme de cent escuz sol reallement
en lesd mesmes especes pour les emploier a redymer de prison Jehan Bosc, hoste dud Villeneufve,
(f° 57) detenu prisonnier à Lombers par les heretiques, tellement qu’ilz ont esté contentz desd cent
escuz sol et promis aud de Barthelemy y present et estipullant, au cas il seroict vexé 1 ny molesté2
pour raison desd cent escuz sol en corps ny en biens, qu’ils l’en relleveront indempne et l’en
rembourceront en principal, despens, dommatges et intherestz qu’il en pourroict souffrir et endurer.
Et pour ce dessus fere et observer, lesd Rueyres et Boudet, toutz deux ensemble, l’ung pour l’autre,
l’ung en seul et pour le tout, en ont obligé et ippothecqué envers led de Barthelemy leurs personnes
et biens, meubles et immeubles, presentz et advenir aux forces et rigueurs et constrainctes susd avec
arrestation et emprisonnement de leurs personnes. Et ainsin l’ont juré aux sainctz evangilles et ont
renoncé aux renonciations que dessus et octroyé instrument. Presentz : lesd Braille, Dupred et
Combes soubzsignés, lesd Dupred et Combes tesmoingz et lesd Braille tesmoing, Rueyres et Boudet
ont declairé ne scavoir escripre ny signer.
Signés : L. Dupred present, P. Combos et moy, J. Gorsse notaire.

