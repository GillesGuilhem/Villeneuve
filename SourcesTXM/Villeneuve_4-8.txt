Prolation de sentence arbitraille entre Guillaume Heliés d’une part et Anthoine Heliés d’autre
Comme procés feust pendent en la court des Messieurs de consulz du lieu de Villeneufve
d’Albigeois, seneschaucee de Tholose, entre Guillaume Heliés dict Ricot du masaige de Heliés 3
juridiction dud Villeneufve habitant, d’une part et Anthoine Heliés filz a feu Estienne dud masaige
de Heliés deffendeur, d’autre. Et illec le vingt troysiesme jour du moys de mars, an bas escript, en
plaidant lad qualité par devant sires Bertrand Rouch et Anthoine Delpuech, les aulcuns desd
Messieurs de consulz, led Guillaume Heliés auroict requis inhibition 4 et deffence estre faicte aud
Anthoine Heliés de ne bastir et ediffier contre un estable ou fenial dud Guillaume situé oud masaige
confrontant avec l’aire despicatoyre dud Guillaume Heliés et patus comuns dud masaige et autres
confrons. Pour ce que iceluy dict Guillaume, quant il bastit et ediffia led estable ou fenial, y laissa
de franc pour son service aulx fins de le pouvoyr environer environ troys palms de terre. Et y
avoict il une borne asfigee devers le coing dud estable regardant devers l’occidant bournant tout
droict a autre borne asfigee contre l’aire despicatoyre dud Anthoine Heliés estant environ troys
palms de la fenial ou estable dud Guillaume, consignant 10 lesd troys palms (f° 130) de terre que
iceluy dict Guillaume avoict delaissés de franc contre sond estable ou fenial, lesquelz iceluy dict
Anthoine Heliés luy voloict empescher pour raison du bastement qu’il y presupposoict de faire
suivant les fondemens qu’il y avoict ja encomences, luy declarant oeuvre novelle et requerant
comme dessus, (renvoi : estimant les domaiges et interestz trente soulz tournois /f/c/d/12). Et led
Anthoine Heliés par deffences dict ne y avoyr aulcunes bornes limitans les troys palms terre par led
Guillaume Heliés demandés, ains le devant. Et attendeu que lesd parties estoyent parens et de
consanguinité, leur auroict esté enjoinct par lesd consulz de nommer et acorder d’arbitres suivant
l’ordonnance pour les tirer hors de different et procés. Et de tant que lesd parties n’en voleurent
poinct acorder, lesd consulz en prindrent d’office. C’est Bertrand Navech, Jehan Delmon, filz de
feu Pierre, Ramond Thuriés, fils a feu Jehan, Derdé Thuriés de la juridiction dud Villeneufve
habitans, illec estans presens quy auroyent accepté led arbitrage et offert faire leur debvoyr. Et ou
cas ilz ne s’en pourroyent acorder, leur estoict permis prendre d’office avec eulx un tiers conarbitre
tel qu’il leur plairoict. Ce que auroict esté faict et prins pour iceluy tiers conarbitre, Pierre Prunac,
agrimensseur dud Villeneufve. Lesquelz arbitres a la requisition de Imbert Heliés, filz dud
Guillaume, se seroyent transportés sur led different et lieu contentieulx et illec faict inthimer et
(f° 130 v°) appeller led Anthoine Heliés par Anthoine Delmon, lieutenant de baille dud lieu, par
devant lesquelz arbitres toutes lesd parties respectivement auroyent compareu et illec led Guillaume
Heliés auroict monstree lad borne asfigee encontre l’aire despicatoyre dud Anthoine Heliés,
laquelle peult estre environ troys palms de la fenial dud Guillaume, consignant aussy led Guillaume
autre borne environ troys palms du coing de l’estable dud Guillaume, regardant devers l’ocidant.
Toutesfoys lad borne ne s’y treuva poinct, sy est que led Anthoine Heliés avoict faictz les
fondemens et encomencé de bastir encontre la fenial ou estable dud Guillaume sans avoyr esgard
a lad borne joigniant avec l’aire despicatoyre dud Anthoine, laquelle limitoict et bour [n] oict
environ troys palms du coing dud estable dud Guillaume devers l’occidant. Requerant par ce moien
iceluy dict Guillaume les inhibitions et deffances que dessus estre faictes aud Anthoine Heliés. Et
iceluy dict Anthoine par le contraire dict ne y avoyr eu jamais a ce coing de l’estable dud Ricot
regardant devers l’ocidant aulcune borne, le baillant toutesfoys aud Guillaume a le jurer sur l’autel
Sainct Anthoine. Et par lesd arbitres, veue l’offre faicte par led Anthoine Heliés, attendu la matiere
dont estoict question estant de petitte importance, iceluy dict Guillaume auroict esté ouy avec
serement sur les sainctz evangilles Nostre Seigneur, moyenant (f° 131) lequel auroict dict environ
deux ou troys palms dud coing de sond estable regardant devers l’ocidant y avoyr esté une borne
bornant et limitant tout droict a l’autre borne qu’est joigniante a l’aire despicatoyre dud Anthoine
et ouyes au lonc toutes parties respectivement sur leurd different. Et iceluy veu et entendu par leur
sentence arbitraille a esté dict et prononcé que tout procés cessara entre parties et sera doresnavant
bonne paix et amitié entre elles et que a deux palms a mesure de cane du coing de l’estable ou fenial
dud Guillaume Heliés devers led occident sera asfigee une borne, laquelle limitera tout droict a
l’autre borne qu’est joigniant avec led aire despicatoyre dud Anthoine Heliés et ce que sera par
dessus lesd limites joigniant avec led estable ou fenial dud Guillaume apartiendra entierement a
iceluy dict Guillaume sans que led Anthoine Heliés ne y aura rien. Ains sera tenu iceluy dict
Anthoine reculer le bastement et ediffice qu’il avoict ja encomencé encontre led estable dud
Guillaume et ce suivant lesd limites. Et sans despens du present arbitraige, condempnant toutes lesd
parties a garder et observer, obeyr et satisfaire au contenu de leurd sentence a la penne de dix livres
tournois, payable par partie desobeissante a partie obeyssante la moytié et l’autre moytié a la
reparation de l’eglise dud Villeneufve. Et se sont tauxés pour leurs pennes et vacations deux testons
pour chescun d’eulx. (f° 131 v°) Laquelle sentence ainsy que dessus par lesd arbitres ce jour d’huy
premier jour du moys d’apvril mil cinq cens soixante huict, oud Villeneufve, a la presence dud
Anthoine Heliés et d’Ymbert Heliés filz dud Guillaume, parties susd, proferee, iceluy dict Imbert
pour et au nom dud Guillaume sond pere y auroict acquiessé, l’ayant agreable. Et led Anthoine
Heliés en avoict appellé. Presens : Pierre Salvaterre roudilh et Jacques Salvaterre de Foncuberte
juridiction dud Villeneufve habitants quy ont dict ne se scavoyr signer, moings lesd parties ne
arbitres. Et moy, Laroche notere.

