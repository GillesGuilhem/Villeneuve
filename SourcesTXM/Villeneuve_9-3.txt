L’an mil cinq cens nonante trois et le sixiesme jour du moys de may, après midy, dans la cité d’Alby
et tablier de moy notaire soubzsigné, seneschaucée de Carcassonne. Par devant moy notaire royal
et presence des tesmoins soubz scriptz, constituée en personne Marguerite Cesquiere filhe de
Anthoine, natifve du masaige de la Cabespanyé, parroisse et juridiction de Villeneufve d’Albigeois,
laquelle, agreablement sans estre seduicte ny subornée, a dict et declaré par devant moyd notaire et
tesmoins soubznommés comment au moys de juing ou juillet dernier passé auquel temps ladicte [ ]2
demeuroit pour chambriere en la maison de sire Jehan Dyzarn, bourgeois d’Alby, le capitayne
Paradais de la compaignie de feu Monsieur le duc de Joyeuse 3 feust logé en la maison dudict
Dyzarn, estant accompaigné de cinq ou six serviteurs qui estoyent pareillement logés à la maison
dudict d’Ysarn auquel temps et pendent le sejour que led capitaine et ses serviteurs firent en la
maison dud Dyzarn, ladicte Marguerite auroit esté subornée et sollicitée par ung des serviteurs dud
capitaine, le nom et surnom duquel elle ne scauroit nommer ny dire, lequel serviteur ayant demeuré
et sejourné en la maison dud Dyzarn ung mois ou environ, continuant les poursuytes et sollicitations
en l’endroict de la susdicte Marguerite [ ]. Enfin, elle auroit adheré à la volonté dud serviteur soubz
esperance de la promesse que luy faisoit de la prendre et expouser pour femme. Et pendent le sejour
dud serviteur, ycelluy serviteur l’auroit par plusieurs foys cogneue charnellement, luy promettant
(f°) de luy bailler et donner grand somme d’argent et de la laisser bien recompensée. Et de faict luy
auroit donné ung escu pistolet d’or, tellement que des euvres dudict serviteur elle auroit esté
engroissée. Et despuys peu de jours, elle se seroit delivrée et faict et procréé ung enfant masle
qu’elle auroit faict baptiser et est encores vivant qu’est cause qu’elle n’a jamays accusé ny ne peult,
sans offenser Dieu et fere tort à sa conscience, accuser et charger aultre que led serviteur de l’avoyr
rendue enceincte. Et a despuis ycelle [ ] esté advertie que led serviteur qui l’avoit rendue enceincte
estoit mort au lieu et camp de Villemur ainsi que luy a esté rapporté par quelsques soldatz quy
estoyent à l’armée et camp dud Villemur. De quoy elle a esté extremement marrye, attendant et
esperant d’estre bien recognue et recompencée dud serviteur s’il eust vescu. Laquelle susd
declaration ycelle [ ] a faicte et volu fere tant pour la descharge de sa conscience que pour l’honeur
et descharge de la maison dud Dyzarn, son maistre, que de ses serviteurs et domestiques. Et de ceste
presente declaration a requis et volu acte et instrument en estre retenu par moy notaire royal
soubzsigné. Presens : Maistres Pierre Mazenx et Hugues de Cuq, clercz dud Alby habitans,
soubzsignés et Jacques Malfetes, sarrurier d’Alby ne scaichant signer.
Signés : P. Mazenx, H. de Cuq et moy, Pelissier notaire.
