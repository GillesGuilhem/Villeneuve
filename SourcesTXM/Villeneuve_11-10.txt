Quictance Pierre et Ramond Fenolhet freres, de Villeneufve d’Albigeois
(f° 125) L’an mil Vc soixante neuf et le vingt cinquiesme jour de jullet, en Alby, estably en sa
personne Ramond Fenolhet, filz de feu Jehan du masaige de Jouvenal ou de Foncuberte, paroisse
et juridiction de Villeneufve d’Albigeois, a present demeurant aud Alby, lequel de son bon gré a
confessé avoir receu de Pierre Fenolhet, son frere dud masage, paroisse et juridiction susd, y present
et estipulant la somme de trente livres tournois et ce en deduction des legatz a luy faictz par led feu
Jehan Fenolhet, leur pere et par feue Anthoinete Salvaterre, leur mere en leurs derniers testemens 5
et pour la premiere paye desd legatz et c’est pour la premiere du legat dud feu Jehan Fenolhet dix
livres tournois et pour la premiere paye du legat de lad Anthoinete Salvaterre vingt livres tournois,
faisans en tout lad somme de trente livres tournois. Laquelle somme de trente livres tournois, led
Ramond Fenolhet a confessé avoir receue dud Pierre Fenolhet sond frere en ce que led Pierre
Fenolhet de ces jours passes a forny a Galhac semblable somme de trente livres tournois pour led
Ramond Fenolhet pour le recouvrement de sa personne, ayant esté faict prisonnier et admenné aud
Galhac par quelques ungz de la prethendue novelle religion, tellement que par ce moyen led
Ramond Fenolhet a esté contant desd trente livres tournois en deduction desd legatz et de la
premiere paye d’iceulx et en a concedee descharge aud Pierre Fenolhet. Promettant desd trente
livres tournois ne rien plus demander ny fere demander a l’advenir aud Pierre Fenolhet sond frere.
Et ainsin l’a juré aux sainctz evangilles. Et moyennant ce, led Pierre Fenolhet a quicté et quicte aud
Ramond Fenolhet lad forniture desd trente livres tournois par luy employees aux fins que dessus.
Promettant ne luy en rien plus demander ny fere demander a l’advenir. Et ainsin l’a juré aux sainctz
evangilles. Et de ce dessus a la requisition desd parties (f° 125 v°) par moy notaire royal soubzsigné
a esté retenu instrument. Presens : Maistre Ramond Vene praticien, Eutrope Ferret, serviteur de sire
Gilles Gutel merchant, François Passien filz de Bernard merchant dud Alby, George Gardes vieulx
de Sainct Jeury et Ymbert Delmon dud Villeneufve d’Albigeoys habitants. Lesquelz Gardes,
Delmon tesmoingz et led Pierre Fenolhet ont declaré ne scavoir escripre et les autres tesmoingz et
led Ramond Fenolhet se sont soubzsignes. Signés : E. Ferret tesmoing, R. Vene tesmoing, R.
Fenolhet, F. Passyen et moy, J. Gorsse notaire.

