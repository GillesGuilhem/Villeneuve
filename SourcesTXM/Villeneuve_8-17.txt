Accord d’entre Jacme Delmas et Jehan Rigauld d’une part et Guilhaume et Pierre Rigauldz, freres
d’autre.
Comme ainsin soict et ayt esté dict avoyr esté en vye Barthelemy Rigauld du mazaige de la
Rigaudyé, jurediction de Villeneufve, lequel seroict decedé setze ans peult avoyr, delaissés à luy
surviventz Guilhaume et Pierre Rigauldz, ses filz legitymes et naturelz, que luy auroient succedé en
toutz et chescungz ses biens, toutesfoys delaissés en bas eaige de pupilaritté 1. Et prealablement led
Barthelemy Rigauld avoyr faict son testement et par icelluy en tant que cesd enfans estoient en bas
eaige de (f° 118) pupillaritté leur avoyr par led testement laissé pour teuteurs Jacme Delmas du
mazaige de Galdou, juridiction de Senolhiac et Jehan Rigauld dud mazaige de la Rigaudyé, lesquelz
suyvent leur dicte charge auroient administré lad charge de tutelle des personnes et biens desd
Rigauldz despuys led temps que peult avoyr, comme dit est, setze ans et pendant icelluy avoyr
faictes plusieurs fornitures pour iceulx enfans, leurs pupilles. Tellement que à presant estant lesd
Guilhaume et Pierre Rigaudz parveneuz de l’eaige, scavoyr led Guilhaume de vingt ans et led Pierre
de dix sept ans, en consequand eaige competant pour estre tirée de la charge de lad tutelle et après
d’estre randeu compte par lesd Delmas et Rigauld tuteurs, ce que ilz ont voulleu fere. Et sur ce, lesd
Rigaudz freres pupilles, se voyant de l’eaige que dessus est dict souffizantz pour regir et gouverner
leurs biens. Considerant que à lad reddition de comptes et autres actes convenables à icelle s’en
pourroient ensuivre plusieurs frays et despens que seront cause que ne feroient que despandre leurs
(f° 118 v°) dictz biens et considerant aussy le peu de revenus de leursd biens eu esgard aulx charges
d’iceulx et autres qu’il a convenu fere pandant leur dict bas eaige de pupillaritté. Pour ces causes et
autres à considerer, c’est que aujourd’huy vingt sixieme jour du moys de mars mil cinq cens nonante
huict, au lieu de Villeneufve en Albigeois, seneschaucée de Tholose, regnent notre souverain prince
Henry par la grace de Dieu roy de France et de Navarre, à la presance de moy notaire royal et
tesmoingz bas escriptz, en leurs parsonnes establys lesd Delmas et Rigauld tuteurs susd d’une part
et lesd Rigauldz freres pupilles d’autre, lesquelz voulontairement acistés lesd Rigauldz pupilles de
Jehanne Carriere leur mere, vefve aud feu Rigaud, respectivement toutes partyes voullant vivre en
bonne paix et amityé et pour fouyr à despans et frays et consideré par lesd pupilles que lad Carriere
leur mere a pryns et perceulx les fruictz de leursd biens l’espance de cinq années 4 comme elle
auroict declairé devant moy dict notaire et tesmoingz bas escriptz et d’iceulx fruictz ils (f° 119)
avoyet esté norrys et entreteneuz par icelle, sont veneuz en accord come s’ensuict. En premier que
lesd Rigaudz seront, come sont de presant, tiré hors de lad charge de tutelle et seront teneuz tenyr
quictes lesd Delmas et Rigaud, leurs tuteurs jadys, de, come ont promis et prometent fere dès à
presant, de (sic) toute reddition de compte et prestation de reliqua de lad charge de tutelle pandant
led temps, ausquelz ont promis et prometent de ne rien demander ne fere demander. Et parelhement
lesd Delmas et Rigauld tuteurs susd seront teneuz de tenyr quictes lesd Rigaudz freres, come ont
promis et prometent dès à presant, de toutes fornitures, peynes et vaccations depansées par eulx
avec la charge de tutelle pandant led terme, pour raison de laquelle ont promis et prometent rien
leur demander ne fere demander et respectivement l’une partye et l’autre de toutz ces affaires
jusques au jour presant, fors et reserve que per le regard de l’arrantement des biens desd pupilles le
rentier d’iceulx (f° 119 v°) jouira la culhette prochaine des fruictz d’iceulx et paieront led
arrantement pour lad année presant. Et pour tout ce dessus tenyr, garder et observer lesd partyes
respectivement en ont effectz et yppothecqués toutz et chescungz leurs biens soubzmis aulx forces
et rigurs des courtz de Monsieur le seneschal de Tholose, ordinaire desd Villeneufve, Senolhac et
autres par lesquelles et une chescune d’icelles ont voulleu estre constrainctz par prinze, saizie, vante
et deslivraison desd biens. Et ainsin l’ont juré en verteu ducquel ont renuncé à toutes actions,
exceptions de deceptions, deul, fraude. Renunçant à tout droict canon et civil, escript et non escript
et generallement à tout autre droict à se contrere. Et requis, ont concedé et accordé instrument l’ung
à l’autre. Presans : Pierre Rigaud de Castanet, Guilhaume Boudet, serviteur de Falcon Bousquet
dud Villeneufve, Imbert Fort dud Cestairolz que avec lesd partyes ont dict ne scavoyr escripre et
moy.
Signé : Boudet notere.
