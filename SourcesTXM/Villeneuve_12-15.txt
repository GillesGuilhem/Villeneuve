L’an mil cinq ces quatre vingtz quinze et le treitziesme jour d’octobre, avant midy, en la maison de
la communaulté de Villeneufve d’Albigeois, sages parsonnes Michel Rouch, Pierre Folquier et
Anthoine Thuriès, consulz modernes dud lieu, faisant tant à leur nom que pour et au nom d’autre
Anthoine Thuriès, leur companyon consul ycy absent, auroient dict et remonstré parlant à leurs
conselhiers et preudhomes cy desoubz escriptz, à ces fins appellés, comme le seigneur d’Albène 1,
comendent au chasteau et place de Combefa, leur auroict faict apparoir aveoir esté comis à la garde
de lad place de Combefa pour la tenir soubz l’obeyssence du roy. Et pour cest effect et paier
neanlmoingz la garnison y ordonée, luy aveoir esté permis prendre les deniers que avant la
reduction dud Combefa avoient esté impouzés aud Villeneufve d’auctorité du sieur de Joyeusse,
chef du party des rebelles et enemys du roy au mois de may dernier par une coppie que auroict
devers eux remize, signée lad coppie par Crozet notaire. Et despuis led sieur d’Albene les a sommés
et requis, comme journellement faict, luy voloir bailler lesd deniers pour iceulx emploier au
payement des (f°) soldatz tant de lad garnison que dud Villeneufve 4, comme estant parelhement à
l’hobeyssence du roy. À quoy eulx, comme consulz, n’auroient voleu satisfaire comme n’estant de
leur puissence sans au préalable en advertir toute la communaulté dud Villeneufve et prendre advis
d’icelle, laquelle parlant à l’assemblée a requis en doner son advis et conseilh aux fins eux pour
toute la communaulté puissent faire sayne responce aud seigneur d’Albène et satisfaire à ses
comendements. Sur quoy, sire Bertrand Rouch, Luc Bousquet, Laurens Lagarde, Mathieu Navech,
Jehan Rigauld fustié5, Jehan Boudet, Jacques Cesquieyre, Anthoine Cesquieyre cordonier, Pierre
Rouquette paysan, Raimond Rebieyre, Jehan Dalmond fils de feu Ymbert, Phelip Massenx,
Raimond Seguy, François Dalmond, Guillaume Molinier, Hugues Cambart cordonier, Jehan
Dalmond dict Besse, Vincens Rouquette, toutz y presens et de une comune voix auroient dict estre
d’avis que lesd deniers debvoient estre baillés aud seigneur d’Albène suyvant sa commission, en
doner aquit et descharge ausd consulz et communaulté, avec la main levée du recepveur du roy
estably en la ville de Cordes ou cautions souffizantes (f°) pour pourter indempnité pour semblables
deniers envers led recepveur pour leur servir à l’advenir. Et ainsin a esté conclud et arresté en
playnée 6 assemblée. Moy notaire roial soubzsigné comme greffier desd consulz present et
escripvant en tesmoing. De quoy.
Signé : Bodet notaire.

