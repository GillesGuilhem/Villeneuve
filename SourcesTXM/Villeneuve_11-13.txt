B. Rouch bail de pieces
L’an mil cinq cens huictante deux et le vingt neufvieme jour du moys de may, à quatre heures après
midy, en Alby et botique de residence de moy notaire soubzsigné, estably en sa personne Brenguier
Rouch, merchant dud Alby, lequel de son bon gré a baillé et baille à Eugeny Rossignol du masaige
de Bresset, parroisse de Sainct Estiene de Brès, juridiction de Villeneufve d’Albigeois, y presant et
stipulant, les pieces et possessions suivantes. C’est toutes ses pieces de terres, vignes, predz, patus
et autres apertenances scituées ez juridictions dud Villeneufve et de Malhoc (renvoi : de la riviere
de Vere) estans lesd pieces à luy appertenantes tant de son heredité de son ayeul paternel que celles
qu’il a acquizes, que aussy les pieces et possessions que led Rouch tient par arrantement des
heretiers de feu Ramond Cambart scituées en lad juridiction dud Villeneufve. Et ce pour le terme
de cinq ans prochains, commensans à la feste de Sainct Michel de septembre prochain et tel jour
finissans, lesd cinq ans complectz et cinq culhetes faictes. Et ce à demy fruictz de tous les grains et
fruictz que Dieu y donnera, avec les pactes, reservations et conditions que s’ensuivent.
Premierement est pacté que les terres, predz et vignes que led Eugeny Rossignol et Astrugue
Rigaude sa femme ont en lesd juridictions de Villeneufve et Malhoc seront comprinses au presant
bail. Plus est pacte accordé que toutes semences, tant desd pieces baillées (f° 156 v°) par led Rouch
que des pieces desd Rossignol et Rigaude mariés, se forniront chescun an durant lesd cinq ans
entierement par led Rouch, à la charge que led Rossignol sera tenu de recognoistre aud Rouch la
moyctié de toutes lesd semences chescun an au tempz que les faudra semer et a la valleur que lors
seront et se vandront en la place et pille publique dud Alby et en après chescung an, a la culhete
des fruictz, led Rossignol en payera led Rouch en argent ou en bledz comme sera lors en valleur et
se vandra en lad place et pille publique dud Alby. Et quand aux censives, talhes et impositions, led
Rouch sera tenu de les payer de ses biens et led Rossignol aussy payera celles de ses biens et de sad
femme. Aussy est pacte accordé que chescun an, à la recolte des fruictz de toutz lesd biens, tous
lesd fruictz se partiront par moyctié entre lesd parties, c’est les bledz et grains au sol à la demy
carte et les raisins des vignes en raisins sur le lieu et les autres fruictz en leurs saizons. Et faict led
partaige, led Rossignol sera tenu chescun an de pourter aud Rouch sa part des bledz, vins, noix et
autres fruictz aud Alby en sa maison et lesd raisins au tinal dud Rouch aud Villeneufve. Reservé
quand aux foingz des biens dud arrentement dud Cambard que apartiendront aud Rouch
entierement. Et quand aux autres foingz des autres predz dud Rouch, (f° 157) en nombre de cinq,
seront et demureront aud Rossignol pour l’entretenement du bestail du laborage desd pieces sans y
comprandre aulcunement le pred appellé de l’Estornalh et autre pred appellé delz Oins que
demureront aud Rouch en seul. Aussy s’est reservé led Rouch pour la premiere année les fruictz du
canabal dud arrantement dud Cambart. Aussy s’est reservé led Rouch le boys des arbres de ses
biens desd pieces (renvoi : et celles dud Cambard) que led Rossignol n’en prendra sans conged
dud Rouch, bien sera tenu led Rouch de bailler chescun an ou permetre que led Rossignol prendra,
des cartiers que led Rouch luy dira, une charratée gamasses 5 et une autre charratée de buissons ou
bien de gamasses en deffault de buissons. Item s’est reservé les noix des pieces dud Cambart de
Combe Cruzelle et de la Combe de Sanhe. Item est pacte accordé que led Rouch n’en prendra
aulcung boix des pieces desd Rossignol et Rigaude mariés. Item plus est pacte accordé que led
Rouch baillera aud Rossignol entre ycy et la prochaine feste de Sainct Jehan Baptiste ung pere
(renvoi : de beufz), une charrete garnye et ung araire garny et le fer de l’ays, relhe et aneaux des
roues de la charrete seront poizés et à la fin dud terme led Rossignol les randra de semblable poix
et en l’équipage qu’il les prandra pour en pouvoir travalher. Et aussy sera tenu de bien garder, tracter
et entretenir lesd (f° 157 v°) boeufz, charrete et araire garnis. Et à la fin du terme randra le tout. Et
au cas lesd beufz se perdroient à la faulte et colpe dud Rossignol, il sera tenu de les payer et satisfaire
aud Rouch. Et pour la moisson tant desd beufz que charrete et araire garnis et pour ce que led Rouch
paye plus de censives, talhes et impositions que led Rossignol, a esté accordé que led Rossignol
payera aud Rouch au sol chescun an quatorze meges bled mossole, beau, ned (sic) et merchant
qu’il sera tenu porter aud Rouch aud Alby en sa maison chescun an aud terme avec les autres fruictz
susd. Item est pacte accordé que pour ce que led Rossignol prandra ceste année les foingz de ses
predz, il sera tenu de les laysser la derniere année. Item est pacte accordé que led Rouch sera tenu
de fornir chescun an aud Rossignol, s’il en a besoing, six cestiers bonne mixture pour son
entretenement et de sa familhe et s’en ramborssera en après chescun an au sol, bled pour bled. Item
est pacte accordé que led Rouch fornira ceste année aud Rossignol deux pourceaulx noiridous 12 et
une procelle semensal et lad procelle demurera en lad mettarie pour pourter proffict ausd Rouch
et Rossignol, lequel proffict se partira chescun an entre parties, ensemble lad procelle à la fin du
terme et lesd deux proceaulx noiridous se partiront à la feste de Toussainctz que compterons l’an
mil cinq cens (f° 158) huictante troys et chescun an du proffict de lad procelle seront gardés deux
pourceaulx pour noiridous que seront partis à semblable feste de Toussainctz chescun an et led
Rouch aura tousjours le choix. Et led Rossignol sera tenu le tout norrir, garder et entretenir. Et pour
ce faire, les aglans desd pieces et possessions demureront aud Rossignol. Et à chescune ventrée
de lad procelle, led Rouch sera tenu de bailler aud Rossignol ung sac de suin contenant six mieges.
Et oultre ce dessus, led Rossignol sera tenu donner et payer aud Rouch trente oeufz a chescung des
quatre tempz de chescune année et troys peres de poletz chescun an à la feste de la Pentecoste et
autres troys peres de poletz à la feste de la Magdaleine et deux peres de chapons à la feste de Noel
et deux peres de gellines en Caresme prenant chescun an durant led terme. Item est pacte accordé
que la present année led Rossignol apportera les gerbes et bladages de ses biens à son sol à Bresset.
Et aussy chescune année sera tenu de fere le sol de tous les bledz et grains de tous les susd à une
terre dud Rouch qu’il sera tenu luy bailler aud Bresset et porter aussy led Rossignol le vin dud
Rouch de ceste année au tinal dud Rouch aud Villeneufve (f° 158 v°) et lesd semences chescun an
led Rouch sera tenu de laysser aud Rossignol aud Bresset, lequel Rossignol sera tenu d’en respondre
au cas luy seroient deraubées ou seroient perdues à sa faulte. Item la derniere année led Rossignol
layssera aud Rouch les palhes et foingz des biens dud Rouch dessus bailhées. Et sera tenu led
Rossignol de faire tous labours et cultures à ses despens et le tout bien traiter et entretenir et en bien
jouir et uzer en bon pere de familhe durant led terme et à la fin d’icelluy en layssera possession
vuide et vacue et en tempz de moissons despiquer les bledz, debattre les noix. En vendenges et
couvoisons led Rouch pourra treuver un euvryer et, s’il en loue aulcung, se sera pour travalher
auquel led Rouch payera ses journées et led Roussignol luy fera la despence de bouche. Et avec
lesd pactes et conditions led Rouch fera valloir et jouir aud Rossignol lesd pieces et possessions
durant led terme et led Rossignol fera ratiffier sad femme au presant instrument par tout le moys de
jung prochain. Et pour tout ce dessus et faire et observer lesd parties en ont obligé et yppothequé,
l’une envers l’autre, leurs personnes et biens meubles et immeubles, presens et advenir aux forces
et rigueurs du scel auctenticque (f° 159) de la viguerie dud Alby et scel mage des seneschaucées de
Tholose, Carcassonne, voullant estre constrainctz par les courtz temporelle et royalle dud Alby et
d’Albigeois par prinse et saisiment de biens, vendition d’iceulx en l’inquant public, avec
arrestation de leurs personnes. Et ainsin l’ont juré aux sainctz evangiles. Et ont renoncé à toute
erreur de compte, à feries de moissons et vandanges, à toutes impetrations de lettres de annal,
quinquennal, cession de biens et autres lettres de grace et de respict 10. Et generallement à toutes
exeptions, et renonciations de faict et de droict en ce necessaires. Et octroyé instruments. Presens :
Jehan Blanchy, merchant et Loys Ezos, mangonier dud Alby soubzsignés, ensemble led Rouch et
led Rossignol a (sic) declairé ne scavoir escripre ny signer.
Signés : L. Ezos tesmoin, J. B. Et moy, Gorsse notaire.
En marge : Et le vingt neufvieme jour de janvier mil cinq cens huictante quatre, heure de vespres
aud Alby et maison dud Rouch, estably en sa personne led Augeny Rossigniol, lequel a confessé
avoir heu et receu dud Rouch y present ung pere de beufz, l’ung poil castanh 12 et l’autre poil
marnel, plus ung ays poisant soixante cinq livres de fer, ung lap de relhe poisant quatorze livres
et demye fer, plus un aneau de fer pour une roue de charrete, plus deux roues et ung carliech pour
charrete, tout bon et souffizant pour le tout tenir en lad meterie et en faire les laburs et cultures
d’icelle, et en bien jouir et uzer en bon paire de familhe et aux pactes et conditions contenus aud
instrument de bailh de meterie. Et pour le tout faire valloir, jouir et tenir, en ont obligé et yppothequé
leurs personnes et biens aux rigeurs et constrainctes susd avec serement et renonciations
necessaires. Presens : Jehan Lobigne et Jehan [ ]1 cuysinier dud Alby lesquelz et led Rossignol ont
declairé ne scavoir escripre ny signer. Et moy, Gorsse notaire.

