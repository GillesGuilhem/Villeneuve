[Rémission à arbitres entre Robert, Delpuech et Issoire]
L’an mil Vc quatre vingts et le vingt quatrieme jour de may en la ville d’Alby, establis en leurs
personnes Bernard Robert, fils de feu Berthellemy, dict Thomele de Saincte Croix, faisant tant pour
luy que pour Jehan et Guillaume Roberts, ses freres, ausquelz a promis fere ratiffier le contenu du
present instrument dans troys sepmaines prochaines, et Pierre et Jehan Delpuechs, freres du masaige
de la Pomadarié, paroisse de Sainct Estienne de Brès juridiction de Villeneufve d’Albigeois, faisans
pour Anthoinete et Jehanne Uxoires seurs, leurs femmes, ausquelles ont promis fere ratiffier le
contenu du present instrument dans led delay de troys sepmaines prochaines. Lesquelles parties ont
dict et narré procès avoir esté introduict en la court ordinaire dud Villeneufve par assignation à
l’advenir entre lesd Bernard, Jehan et Guillaume Robertz freres, impetrans et demandeurs en la
somme de vingt six escuz deux tiers seize soulz qu’est le principal pris de l’achapt des pieces faict
par led Bernard Robert de feu Anthoine Uxoire, pere desd Anthoinete et Jehanne Uxoires,
instrument sur ce faict reçu par feu Maistre Anthoine de Rippis, notaire royal dud Alby, avec
restitution de fruitz, despens, domages et interestz. Et lesd Antoinete et Jehanne Uxoires
prethendoient demander ausd Robertz freres les droictz des biens qu’apartenoit à feue Catherine
Roberte, seur desd Robertz et mere desd Anthoinete et Jehanne Uxoires et led Bernard Robert
prethendoit aussi demander ausd Anthoinete et Jehanne Uxoires les droictz des biens
qu’apartenoient à feue Marye Uxoire, premiere femme dud Bernard Robert et seur de feu Anthoine
Uxoire pere desd Antoinete et Jehanne Uxoires. Et pour eviter procès, frais et despens, lesd parties
de leur bon gré ont remis leur different pour raison de ce dessus et de toutes autres choses que se
pourroyent demander ny quereller respectivement au dire et ordonnance d’arbitres qu’ilz ont esleuz,
scavoir est led Bernard Robert aud nom, Jehan Robert filz de feu Guillaume, son cousin, dud lieu
de Saincte Croix et lesd Pierre et Jehan (f° 104) Delpuech freres ausd noms ont prins et esleu
Guillaume Rigauld, filz de feu Ramond du masage del Herm paroisse dud (sic) Castanet, y presens
et la charge acceptant, ausquelz arbitres lesd parties ont donné puyssance de decider de tous lesd
differens et les tirer hors de tenir procès et ce à l’amiable et avec arbitres arbitrateurs et amyables
compositeurs et en la meilleur forme et maniere qu’ilz verront estre à faire par raison, dans troys
moys prochains et cepandent de jour en jour, parties ouyes en tout ce qu’elles vouldront dire,
desduire et alleguer et justiffier et y pouront prendre quel jour que soit, combien some feroit, à la
charge que en cas de discord ilz pouront prendre ung tiers tel que bon leur semblera non suspect
aux parties. Et en cas de doubte et difficulté, lesd arbitres et tiers pourront prendre advis et conseil
avec advocatz doctes et fameux, telz que leur plaira, non suspectz aux parties et aux despens
d’icelles parties. Promettans lesd parties ratiffier, aprouver, esmologuer, fere, tenir, garder, observer
et acomplir tout ce que par lesd arbitres et par led tiers, se poinct en est prins, en ce dessus sera dict
et ordonné à la peyne de dix escuz que ont volu avoir incorreue la partie contredisante applicable
moytié aux pouvres de Dieu et l’autre moytié à partie obeyssante et sur les obligations de leurs biens
meubles et immeubles, presens et advenir, qu’ilz ont soubzmis et yppothequés aux forces et rigueurs
du seel auctentique de la viguerie dud Alby et seel mage de la seneschaucee de Tholose, voulant
estre constrainctz par les courtz ordinaires desd lieux de Villeneufve et de Chasteauneuf de
Bonneffous par prinse et sayziment de biens, vendes d’iceulx en l’enquant public. Et ainsin l’ont
juré aux sainctz evangilles. Et renuncé à toutes exceptions et renunciations de faict et de droict en
ce necessaires et octroyé instrument. Presens : Maistre Jehan Jambres et Berthellemy Madale dud
Alby, soubzsigné led Jambres tesmoin et lesd parties et Madale tesmoing ont declaré ne scavoir
escripre ne signer.
Signé : Jambres. Et moy, Gorsse notaire.
En marge : Et le ving neufvieme jour desd moys et an aud Alby, estably en sa personne lad Jehanne
Uxoire femme dud Jehan Delpuech, laquelle certiffiée dud instrument de remission pour luy avoir
esté leu et donné à entendre, de son bon gré, present et assistant sond mary, y a ratiffié et a aprouvé
et esmologué le contenu d’icelluy. Promettant de sa part fere tenir, garder, observer et acomplir tout
ce que par sond mary a esté contracté et promis soubz l’obligation et renontiation y contenues. Et
ainsin l’a juré aux sainctz evangille. Presens : Maistres Jehan Rossignol et Bernard Gillabert
praticiens dud Alby soubzsignés et lesd mariés ont declairé ne scavoir escripre ny signer.
Signés : B. Gilabert, J. Rossignol. Et moy, Gorsse notaire.
Et le troysieme jour du moys de jullet aud an aud Alby, lad Anthoinete Uxoire femme dud Pierre
Delpuech, certiffiée dud instrument de remission pour luy avoir esté leu et donné à entendre, de son
bon gré y a ratiffié et a aprouvé et esmologué le contenu d’icelluy, promettant de sa part fere, tenir,
garder, observer et acomplir tout ce que par sond mary a esté contracté et promis soubs l’obligation
et renontiations y contenues. Et ainsin l’a juré aux sainctz evangilles. Presens : Maistre Michel
Vacaresse, chaussatier et Roc Gairard dud Alby soubzsignés. Lad Uxoire a declaré ne scavoir
escripre ny signer.
Signés : M. Vacaresse, Gairard.
Et le vingt deuxieme jour dud moys de jullet aud Alby, estably en sa personne led Bernard Robert
lequel faisant tant pour luy que pour ses freres a presenté pour arbitre Anthoine Robert fils de feu
Pierre, du mazaige de la Borie parroisse de Sainte Croix juridiction dud Chasteauneuf, de tant que
led Jehan Robert, premier arbitre nommé, n’en auroict voleu prendre la charge 1, lequel Anthoine
Robert arbitre apres avoir entendeu le contenu de lad remission a acceptée la charge et a offert fere
son debvoir aud nom en presence dud Pierre Delpuech aud nom. Presens : Anthoine Rustanh, fils
de feu Jehan du mazaige de la Serre dud Chasteauneuf et Bernard Reynauld du mazaige del Sorbié
de Saint Sernin, lesquelz et parties ont declaré ne scavoir escripre ny signer. Et moy, Gorsse notaire.

